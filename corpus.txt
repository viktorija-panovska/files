Znalost fungování cholesterolu v těle či jak předejít onemocnění cévní stěny – ateroskleróze – je pro většinu Čechů velkou neznámou. Vyplývá to z průzkumu Zdravotní pojišťovny ministerstva vnitra, podle které tuzemská populace ke zdravotní gramotnosti není dostatečně motivovaná. Nezájem občanů pak stojí zdravotní systém nemalé peníze.

„Zvýšenou hladinu LDL-cholesterolu považujeme za hlavní rizikový faktor aterosklerózy a jejích hlavních komplikací, jako jsou ischemická choroba srdeční, infarkt myokardu, cévní mozková příhoda nebo ischemická choroba dolních končetin,“ vysvětluje přední odborník na preventivní kardiologii Michal Vrablík, garant průzkumu, kterého se zúčastnilo 1034 respondentů starších osmnácti let.

Doplňuje, že ročně v Česku zemře asi 45 tisíc lidí na oběhová onemocnění, což je přibližně polovina celkové roční úmrtnosti. Vysvětluje, že komplikace zapříčiněné nedostatečným přívodem kyslíku tepnami se významně podílejí na situaci, která je pro naši zemi charakteristická – délka života lidí se sice prodlužuje, ale značná část populace se seniorního věku nedožívá ve zdraví.
Infarkt? Nejvíce kritická jsou lednová pondělní rána, říká profesor Ošťádal

Podle odborníků by přitom stačilo, aby si většina populace navykla hlídat svoji hladinu tuků v krvi. Je totiž prokázáno, že snížení koncentrace LDL-cholesterolu o jeden milimol na litr vede ke snížení rizika kardiovaskulárních příhod podmíněných aterosklerózou o 22 procent.
Češi podceňují prevenci i účinek léků

Zástupci pojišťovny ministerstva vnitra přiznávají, že za léčbu svých pacientů vynaloží pojišťovna ročně přes padesát miliard korun, z toho asi šest miliard stojí léčba ischemické choroby srdeční, mozkové mrtvice, hypertenze a diabetu.

Jde o nemoci, které není radno podceňovat, jelikož každoročně tvoří asi polovinu všech úmrtí v Česku, nicméně z milionu pojištěnců dané pojišťovny chodí na pravidelné preventivní prohlídky k praktikům pouze 450 tisíc lidí.
Zvyšuje cholesterol, ředí se, je plné hormonů. Mýty, které kolují o mléce

Většina respondentů z průzkumu uvedla, že vyšší cholesterol škodí méně než užívání statinů (léky fungující jako hypolipidemika, léčí se jimi zvýšená hladina některých lipidů v krvi; pozn. red.) a také, že dlouhodobé braní těchto léků poškozuje játra a ledviny nebo zvyšují riziko rakoviny. Zástupci pojišťovny ale tyto fámy vyvrací jako liché.

Přes nezájem o své zdraví a nízkou zdravotní gramotnost necelé tři čtvrtiny dospělé populace (71 procent) mají povědomí o tom, že existují dva typy cholesterolu: „hodný“ HDL a „zlý“ LDL. Tato znalost roste podle průzkumu s věkem, kdy největší povědomí měli lidé starší sedmdesáti let nebo respondenti s maturitou či vysokou školou.

Problémy s vyšší hladinou cholesterolu v krvi trápí osmdesát procent dospělé populace, první měření by pak člověk měl podstoupit v osmnácti letech. Jedním z faktorů, jak zlepšit oběhový systém, je přestat kouřit. Ke zlepšení dochází již po třech měsících

===

Pizzu nebo carbonaru máte po Američanech. Italové jsou pobouřeni

Článek o tradičních pokrmech či potravinách italské kuchyně, který vyšel v deníku Financial Times, vyvolal mezi italskými médii a zemědělci vlnu nevole. Oslovený profesor na univerzitě v Parmě Alberto Grandi totiž míní, že je mnoho tradic nedávného původu či jsou smyšlené. To například odmítá svaz zemědělců Coldiretti, podle nějž článek „bagatelizuje tradiční národní jídla“.

Grandi se ve své akademické práci věnuje původu mnohých italských receptů či potravin. Známé úpravy těstovin jako carbonara, o kterých se traduje, že mají dávný původ, podle jeho zjištění vznikly po roce 1940. S tím souhlasí i další odborník na historii italské gastronomie Luca Cesari, který označuje carbonaru za „americký pokrm zrozený v Itálii“.

První recept totiž zřejmě vznikl pro americké vojáky rozmístěné v Itálii za druhé světové války. Naopak jiná úprava těstovin, fettuccine Alfredo, opravdu vznikla v Římě, byť dnes ji mnoho Italů považuje za nepůvodní recept. Některé potraviny pak sice mají vskutku dávný původ, ale jejich podoba se velmi změnila. To je případ tvrdého sýru Parmigiano Reggiano, který je vyráběn na severu Itálie přes tisíc let.

„Do 60. let (minulého století) kola parmigiana vážila jen deset kilogramů a byla pokryta černou krustou. Jeho konzistence byla měkčí a tučnější,“ tvrdí Grandi. Podle něj se současný italský sýr, který je vyráběný ve velkých kolech vážících 40 kilogramů a se světlou krustou, více podobá parmezánu, který začali vyrábět italští migranti v americkém Wisconsinu. „Italská kuchyně je popravdě více americká než italská,“ řekl FT Grandi.
Extrémní gastronomie: seznamte se s temnou stránkou italské kuchyně

Grandi mimo jiné poukazuje na překvapení amerických vojáků, kteří bojovali v Itálii ve druhé světové válce, že ve městech na poloostrově nenacházeli žádné pizzerie. První takové restaurační zařízení vzniklo v roce 1911 v New Yorku. Pizza se stala jídlem rozšířeným po celé Itálii až po druhé světové válce, dodává výzkumník.

Článek zpochybňující zavedené představy o tradicích italské gastronomie vzbudil v Itálii velký ohlas. Podle stanice Sky News britský deník „zničil“ italskou gastronomii, další mluví o útocích. Svaz zemědělců Coldiretti varoval před ekonomickými dopady na export italských zemědělských produktů.

Grandi je podle svých slov na ostré reakce na svá tvrzení a zjištění zvyklý. Ve svých vystoupeních vtipkuje, že na veřejnosti může mluvit jen s ochrankou. Deník ho popisuje jako „marxistického vědce a zdráhajícího se provozovatele podcastu“. Grandi však odmítl, že by byl stoupencem filozofa z Trevíru.
Příliš malý hrnec, rozvařené nudle a další české hříchy v italské kuchyni

Ve své akademické činnosti se odkazuje na britského marxistického historika Erica Hobsbwama, který smyšleným tradicím a jejich umělému udržování věnoval část své akademické práce.

Jídlo a gastronomie se v posledních letech stávají čím dál silnější složkou italské národní identity a také politické agitace. Současný ministr dopravy a šéf krajně pravicové Ligy Matteo Salvini rád objíždí různé oslavy, kde se podávají tradiční pokrmy, a agituje za přísné dodržování italských gastronomických tradic. Na místní úrovni se pak politici přou o složení jídelníčků v menzách a jídelnách. Italští politici a podnikatelé věnují poměrně velkou pozornost různých známkám chráněného původu a jejich vymáhání.

Častým argumentem zastánců pravé italské kuchyně přitom je, že se jedná o dávnou tradici předků. Grandi tyto tendence označuje za „gastronacionalismus“ a odmítá je. „Jedinou jejich tradicí byla snaha nehladovět,“ tvrdí vysokoškolský pedagog.

===

Golfový areál v Klánovicích vydražilo město, zřejmě bude sloužit dětem

Golfový areál v Praze-Klánovicích vydražilo za 46,4 milionu korun hlavní město Praha. Pozemek o rozloze 26 tisíc metrů čtverečních získalo za vyvolávací cenu, sdělil redakci iDNES.cz zdroj blízký aukci, který si nepřál být jmenován. O koupi chátrajícího areálu rozhodlo již v únoru i pražské zastupitelstvo.

Součástí areálu golfového areálu v Klánovicích je prvorepubliková golfová klubovna z roku 1938. Čestným předsedou klubu byl Jan Masaryk. Magistrát by v objektu mohl vybudovat základnu pro Domov dětí a mládeže. | 

Informaci o nabytí areálů hlavním městem potvrdil i radní pro majetek Adam Zábranský (Piráti). Praha podle něj v tuto chvíli nemá jasno, co bude s golfovým areálem dělat.

„Je to volnočasový areál, preferoval bych kdyby ho využívala škola nebo Dům dětí a mládeže,“ sdělil Zábranský a dodal, že o budoucnosti golfu situovaném na kraji největší lesní plochy metropole v Praze-Klánovicích bude brzy jednat s radním pro školství Antonínem Klecandou (STAN).
Klánovice založil Václav Klán. Překrásná letní sídla vznikla díky nádraží

Klánovičtí se již před aukcí obávali, že by po odkupu mohla opět přijít „noční můra“ v podobě případného handrkování o výstavbě uprostřed největšího lesního celku na území metropole a s ní spojeným kácením stromů. To by bylo však možné jen v případě odhlasování změny v územním plánu.

„V tuto chvíli není definitivně rozhodnuto a dotaz na případnou změnu územního plánu je tak předčasný,“ řekl již dříve pro MF DNES Zábranský.
Areál by měl sloužit dětem

Starostka Klánovic Alena Kolovrátková (Klidné Klánovice 22) se už dříve nechala slyšet, že by uvítala, kdyby areál v dražbě Praha odkoupila. To se nakonec podařilo.
Klánovický les

Nazývaný také Vidrholec nebo Fidrholec, nachází se na východním okraji Prahy na území městských částí Horní Počernice, Újezd nad Lesy a Klánovice a obcí Úvaly, Šestajovice a Jirny.
Je nejrozsáhlejším souvislým lesním komplexem na území metropole. Za pozornost zde stojí pozůstatky zaniklých středověkých vesnic.
V 17. století podle dostupných záznamů ve Vidrholci nějakou dobu pobýval i známý lupič Petrovský se svou tlupou.

„Je to příležitost pro práci s dětmi a mládeží,“ sděluje starostka a odkazuje přitom na slova bývalého radního pro majetek Jana Chabra (TOP 09), který o zájmu města jako první informoval. Zájmem Klánovic je podle starostky především to, aby areál nechátral a místní obyvatelé ho mohli aktivně využívat. Chabr již dříve uvedl, že i on by si zde dovedl představit propojení například s domem dětí a mládeže.

Veřejnou dražbu areálu zajišťovala brněnská realitní společnost Gaute. Vyvolávací cena 46,4 milionu korun se stanovila na základě znaleckého posudku, podle kterého je stav budovy prvorepublikové golfové klubovny na území pozemku velmi dobrý, samotné golfové hřiště však není v provozu.

Ve specifikaci dražby bylo v kategorii energetické náročnosti uvedeno, že je mimořádně nehospodárná. „Můžeme potvrdit, že někteří z možných zájemců se u nás již dotazovali na podrobnosti týkající se dražby,“ informuje Petr Stejskal z Gaute s tím, že z důvodu zachování transparentnosti prodeje nemůže zveřejňovat totožnost ani počet zájemců.
Masarykovo hřiště

Golfové hřiště se šesti jamkami bylo na pozemcích vybudováno v roce 1937, další tři jamky a budova klubovny přibyly o rok později. Za protektorátu hřiště sloužilo jako polní lazaret a následně komunistický režim nechal území zalesnit.

„Součástí objektu je i bývalá klubovna s noblesní golfovou restaurací, ve které proběhlo mnoho důležitých jednání klíčových českých politiků,“ sděluje Stejskal a dodává, že na golf sem rád jezdil i Jan Masaryk.
Milionářské Klánovice jsou 140 let nejlepší zelenou adresou v Praze

V roce 1991 byly klubovna a tříhektarový pozemek vráceny obnovenému Golf Clubu Praha, který usiloval o znovuotevření golfového hřiště, získal i stavební povolení na výstavbu 18 jamek, ale kvůli nedostatku peněz se stavba neuskutečnila. Celý areál tak klub prodal Forest Golf Resort Praha (FGRP). Ten v areálu provozoval cvičné jamky a cvičné odpaliště, takzvaný driving range. V roce 2008 prošla kompletní rekonstrukcí budova klubovny.

I nový majitel usiloval o obnovení golfového hřiště, to se však vůbec nelíbilo místním. Hlavním argumentem proti jeho vybudování byla totiž nutnost rozsáhlého kácení v Klánovickém lese.
Chceme les bez jamek

Klánovice se po celém Česku proslavily referendem proti vykácení části lesa pro stavbu nového golfového resortu. Za les, jenž je z velké části přírodní rezervací, nakonec hlasovala v roce 2009 většina místních občanů. Volební účast byla neuvěřitelných 75 procent a zvítězili odpůrci golfu. Referendu předcházely i mnohočetné demonstrace. V ulicích Prahy zněla hesla „Nedáme les pro pár cest“ nebo „Zvířata do boje, golfisti do hnoje“.
Golf místo lesa v Klánovicích nebude, potvrzuje změna územního plánu

FGRP záměr na vybudování devíti jamek v roce 2012 předložil k posouzení vlivu stavby na životní prostředí. Proces byl ale přerušen a hlavní město Praha v roce 2014 zabránilo vzniku hřiště vydáním změny územního plánu. Golfový areál tak již více než deset let nikdo nevyužívá.

Před dvěma lety areál změnil majitele, kterým se stala firma Perseus Health Resort, nově přejmenovaná na akciovou společnost Drbalovo. Firma dokonce městské části představila prezentaci se záměrem, který obsahoval i nabídku aktivit pro klánovickou veřejnost. Společnost je ale od minulého roku v konkurzu, což je i důvod proběhlé dražby.

===

V národním parku úmyslně nařezávají stromy, aby pomohli mizejícím broukům

Ze zdravého stromu vyříznou klín nebo dají pryč kůru. Takzvanou veteranizaci nyní testují správci národního parku Podyjí asi u dvacítky stromů. Má urychlit vytvoření mikrobiotopů, v nichž žijí vzácné a ohrožené druhy.

Správci národního parku Podyjí nařezali asi dvacítku stromů, aby pomohli k vytvoření mikrobiotopů, v nichž žijí vzácné a ohrožené druhy. | foto: archiv Martina Škorpíka

Zásahem člověka se vlastně tvarově simuluje přirozené poranění, jež by způsobil pád vedlejšího stromu, úder blesku, vylomení větve, datel či požár.

„Taková místa začnou osidlovat dřevní houby a hmyz a to urychlí vznik dutin, což je nezbytná podmínka života specializovaných ohrožených druhů bezobratlých živočichů,“ vysvětluje entomolog správy parku Martin Škorpík.

Tyto druhy z krajiny rychle mizí a dnes je lze najít na pár posledních místech v Česku, jako jsou zámecké parky či staré aleje. „Třeba kriticky ohrožený brouk tesařík Necydalis ulmi žije už jen v několika málo lokalitách a nedávno se ho podařilo objevit právě v Podyjí,“ poznamenává Škorpík.

Biotopy, jež se snaží v národním parku nasimulovat, na jižní Moravě chybí hlavně v lesích. „Mnoho kriticky i silně ohrožených druhů zde žije ve velmi nízkých, rozptýlených a ubývajících populacích,“ uzavírá entomolog s tím, že příkladem můžou být brouci kovařík fialový nebo páchník hnědý.

===


Místo dolů žádaný dům pro seniory. Rozšiřování kapacity má hranice, říká ředitel

Domov sociální péče v Tmavém Dole na Trutnovsku se nachází v lesích na úplné periferii, ale v pořadníku má 300 seniorů. „Je to opravdu extrém,“ přiznává ředitel sociálního zařízení Antonín Stanislav. Domov přitom už v roce 2021 zdvojnásobil kapacitu, opravuje původní budovy a chystá stavbu dalšího oddělení. Kdysi tu byly doly i lágr.

Tmavý Důl má kapacitu 156 lůžek, takovou leckdy nemají ani zařízení ve středně velkých městech. Všechna jsou obsazena a na umístění čekají stovky lidí. Čím si vysvětlujete tak velký zájem?
Hlavně bychom se měli zaměřovat na naši spádovou oblast, ale máme působnost v celém kraji. Hodně nám pomohlo otevření nového oddělení v roce 2021, které bylo v té době nejmodernějším ve všech krajských domovech. Když jsem jako ředitel nastoupil, měli jsme převis třiceti nebo čtyřiceti žádostí. Když jsme začali budovy opravovat, dostali jsme se na sto, a dnes máme v seznamech přes tři stovky seniorů, kteří čekají na umístění do Tmavého Dolu. Je to opravdu extrém. Stali jsme se velice vyhledávaným zařízením nejen díky modernímu zázemí, ale i díky vysoké kvalitě služeb.

Antonín Stanislav, ředitel Domova sociální péče Tmavý Důl

Za jak dlouho na ně přijde řada?
Hlavním kritériem není pořadí, ale sociální potřebnost. Když se uvolní místo, vybírají sociální pracovnice žádosti seniorů, kteří službu potřebují nejvíc. Mají to vytipované dopředu. Jakmile se uvolní místo, do několika dnů ho dokážeme zaplnit.

Tak enormní zájem je zvláštní i proto, že Tmavý Důl je na samotě…
Je pravda, že jsme trochu specifický domov. Buď k nám lidé nechtějí, protože jsou zvyklí na město, anebo chtějí vyloženě sem, protože je tu klid. Od té doby, co jsme na konci roku 2021 otevřeli nové oddělení, nestíháme vyřizovat ani telefony. Z toho důvodu uvažujeme o výstavbě ještě jedné budovy.

Jak jste v těch úvahách daleko?
Zatím je to v plenkách. Sháním pro projekt podporu a zdroje financování. Chceme přidat maximálně šedesát lůžek. Víc už ne.

Proč ne?
V sociálních službách se vždycky musí nalézt nějaká hranice. Když je domov moc malý, je provoz neekonomický. Když je naopak příliš velký, vytrácí se komfort. Je důležité mít lůžka rozprostřená ve více budovách, v našem případě tedy ve třech, aby v odděleních zůstaly zachovány prvky komunitního bydlení. Rozhodně není žádoucí mít nasáčkovány desítky pokojů vedle sebe. I naše největší budova, která má 84 lůžek, je rozdělena na čtyři křídla po dvaceti. Chtěli bychom postavit podobné, jen o něco menší oddělení, protože budova z roku 2021 je prověřená, ušetříme za projekční práce a poměr ceny a výkonu je výborný.
Tmavý Důl a domov

Nachází se kousek za obcí Odolov, katastrálně je součástí Rtyně v Podkrkonoší. Domov sociální péče je krajskou příspěvkovou organizací. Má kapacitu 156 lůžek, z toho 84 lůžek je ve zvláštním režimu.

V Tmavém Dole se od druhé poloviny 19. století dolovalo černé uhlí. Mezi lety 1954 a 1965 v areálu existoval pracovní tábor pro politické vězně. V roce 1970 komunisté tábor přebudovali na domov důchodců, o dva roky později v této části Jestřebích hor definitivně skončila těžba uhlí. V roce 1990 došlo k demolici povrchových objektů, ke stržení těžní věže a k uzavření šachty betonovým povalem.

Domov patří mezi největší a nejdynamičtěji se rozvíjející zařízení svého druhu v kraji. Před dvěma lety se otevřel nový pavilon s 84 lůžky za 180 milionů korun. Stavbaři nyní modernizují původní dvě budovy, které obývá 72 seniorů. Cílem je zrušit vícelůžkové pokoje, do konce roku vzniknou v obou odděleních jednolůžkové a dvoulůžkové. Kromě této třicetimilionové investice firma staví kuchyň a centrální mytí. Domov sociální péče chce osadit střechy fotovoltaickými panely.

„Nebudeme úplně energeticky soběstační, ale bude to pro nás představovat významnou úsporu,“ říká Antonín Stanislav, který je ředitelem od roku 2017. V plánu je i další nové oddělení s desítkami lůžek.

Kdy byste chtěli další oddělení otevřít?
Myslím si, že to zabere minimálně tři roky.

Populace stárne, ale donekonečna zvětšovat nebo stavět nové domovy důchodců asi nepůjde…
Kraj má jeden z nejvyšších indexů stárnutí v republice a je pravděpodobné, že to bude čím dál horší. Navíc přibývá rodin, které se nedokážou o seniory postarat. Je to finančně i časově náročné. Pokud členové rodiny normálně pracují, je to pro ně nezvládnutelné. Určitě je potřeba posílit terénní sociální služby, ale obávám se, že bez masivní výstavby nových lůžek to nepůjde.

Dá se klientům v Tmavém Dole nějak kompenzovat to, že žijí daleko od města?
Myslím, že máme na velmi vysoké úrovni aktivizační program. Děláme skoro každý týden nějakou akci. Jsou to různé soutěže, ale také třeba zabijačka. Teď se to zase rozjíždí, protože kvůli covidu byl dva roky útlum.

Jak jste se vypořádali s covidovou pandemií?
Možná právě díky určité odlehlosti domova nás zasáhla pouze jedna vlna. Covidem onemocnělo deset zaměstnanců a třicet klientů, ale neměli jsme tady ani jeden těžký průběh. Za dva týdny bylo po všem.

Opravdu?
Byli jsme na to připraveni. Nakoupili jsme množství vitamínů a na doporučení lékařů dávali klientům poměrně vysoké dávky. Myslím si, že nám to pomohlo pandemii zvládnout.

Po vypuknutí války na Ukrajině jste ubytovali ukrajinské uprchlíky. Jsou u vás stále?
V polovině loňského března jsme přijali 43 uprchlíků, byl jich celý autobus. Z bývalých kanceláří jsme udělali provizorní pokoje. Někteří si už našli vlastní bydlení, teď tu máme kolem deseti ukrajinských seniorů. V Tmavém Dole pravděpodobně zůstanou, protože se nemají kam vrátit. Jak personál, tak naši klienti k tomu přistoupili velice solidárně, uvědomují si, že v této situaci je potřeba pomoci.

V Tmavém Dole dnes pracuje víc jak sto zaměstnanců. To není úplně málo. Je problém je sem dostat?
Sice jsme v odloučené lokalitě, ale myslím si, že tady jsou velmi dobré platové podmínky a množství benefitů. V poslední době problém sehnat zaměstnance absolutně nemáme. Nedávno jsme dělali výběrové řízení na pracovníka v sociálních službách a přihlásilo se dvanáct zájemců. To ještě před třemi nebo čtyřmi lety nebylo běžné.

Jak je na tom trh práce s kvalifikovanými sociálními pracovníky?
To už je horší. Když jsme sháněli sociálního pracovníka, měli jsme problém. Pro celý domov máme čtyři a bohatě to stačí. Pokud bychom dál navýšili kapacitu, budeme ještě jednoho potřebovat.

===

Evropští ministři stvrdili konec spalovacích motorů. S jednou výjimkou

Ministři pro energetiku členských států Evropské unie v úterý definitivně rozhodli o schválení normy, která omezí prodej nových aut se spalovacími motory po roce 2035. Oproti předchozím verzím obsahuje i výjimku ve formě spalovacích motorů pro syntetická paliva, jejichž potenciálu věří třeba automobilka Porsche.

Ministři tak schválili normu, jejíž předjednanou podobu začátkem března odmítlo přijmout Německo podpořené několika zeměmi včetně Česka. Berlín požadoval záruky, že po roce 2035 bude možné využívat spalovací motory poháněné právě syntetickými paliv, jak informovala agentura Reuters.

Evropská komise během víkendu uzavřela s Německem potřebnou dohodu a spor kolem budoucnosti syntetických paliv tím vyřešila. Většina ministrů tento návrh znění také v úterý podpořila. Proti nové normě nakonec hlasovalo pouze Polsko. Itálie, Rumunsko a Bulharsko se zdržely.

Evropské právní předpisy tak budou nově vyžadovat, aby všechna nově prodávaná auta měla od roku 2035 nulové emise oxidu uhličitého.

Samotné nařízení ministři schválili definitivně. Tím ale proces nekončí. Evropská komise ještě bude muset vypracovat dokument, který popíše, jak se k danému cíli dojde.
Souhlasíte se zákazem spalovacích motorů v nových vozech?

Ano
7 %(356 hlasů)
Ne
93 %(4811 hlasů)

„Na základě nařízení Evropská komise vydá něco, co by se v Česku dalo přirovnat k vyhlášce. Jde o prováděcí předpis, který řekne, co přesně nařízení říká v praxi. Popíše, jakým způsobem budou syntetická paliva plnit pravidla nulových emisí, zkrátka jak budou naplňovat cíl daného nařízení. Třeba auta budou muset mít kontrolní mechanismus, který zajistí, že do nich nebude možné lít normální benzín. Taky bude potřeba popsat možný dodavatelský řetězec syntetických paliv tak, aby byly skutečně klimaticky neutrální,“ vysvětluje Vít Havelka, analytik Institutu pro evropskou politiku EUROPEUM.

Podle analýz stojí doprava v Evropské unii asi za čtvrtinou celkově vyprodukovaných emisí. Průměrná životnost nových aut je stanovena na patnáct let, a proto by podle evropských představitelů měl prodej nových benzinových a naftových aut skončit právě maximálně v roce 2035. Jinak se totiž evropskému bloku nejspíš nepodaří splnit své závazky, které se týkají dosažení klimatické neutrality do roku 2050.

Zatímco běžný benzin či diesel vzniká rafinací ropy, umělá syntetická paliva (tzv. e-paliva) vznikají chemickou reakcí vodíku a oxidu uhličitého. Pokud je při jejich výrobě využita energie z obnovitelných zdrojů včetně takzvaného zeleného vodíku, je palivo považováno za uhlíkově neutrální.
Porsche e-paliva vítá

Velkými zastánci syntetických paliv jsou podle posledních informací hlavně automobilky Porsche a Ferrari. Další výrobci včetně Volkswagenu nebo Mercedesu chtějí do budoucna i tak sázet hlavně na elektromobily a vyzvali další země Evropské unie, aby přijetí těchto norem do praxe příliš neblokovali.

„Zmatek, ke kterému došlo v Evropské komisi s tím, že Německo řeklo, že by měla být zahrnuta syntetická paliva, je jen zdržení. Pro nás se nic nemění. Je to doplněk pro určitý druh aut a zákazníků. E-paliva jsou dobrým řešením pro letadla, lodě a stávající flotilu, tedy vozidla, která dnes i v nadcházejících letech stále budou mít spalovací motory. My se ale jednoznačně hlásíme k elektromobilům. Vývoj a náběh vozidel čistě na baterie je nejvyšší prioritou. Zejména u objemových značek,“ říká generální ředitel koncernu Volkswagen, kterým je Thomas Schäfer.

Právě německá automobilka Porsche na konci loňského roku otevřela továrnu na výrobu syntetických paliv v Chile, kde by v pilotní fázi měla vyrobit zhruba 130 000 litrů syntetických paliv ročně a v plánu je i rozšíření kapacity až na zhruba 550 milionů litrů za rok.

I tak je ale výroba syntetických paliv v současné době na začátku své existence. Celosvětové kapacity pro využití e-paliv v automobilové dopravě jsou totiž zanedbatelné. Do budoucna tak budou potřeba nákladné investice do výrobní infrastruktury a možnou komplikací může být i zajištění základních surovin pro jejich výrobu.

Někteří ale syntetická paliva kritizují. „E-paliva jsou drahým a značně neefektivním odklonem od plánované transformace na elektrické pohony,“ myslí si Julia Poliscanova, která je vrchní ředitelkou skupiny Transport & Environment.
A co Euro 7?

Pozornost automobilek se teď nově zaměří na boj proti emisní normě Euro 7. Ta by měla vstoupit v platnost v polovině roku 2025 pro osobní automobily a v polovině roku 2027 pro nákladní vozy a autobusy.

Vzhledem k blížící se povinné elektromobilitě se jim další zpřísňování emisních pravidel zdá nesmyslné, uspěchané a hlavně neúnosně drahé.

Například generální ředitel automobilky Stellantis, pod níž spadají značky jako Peugeot, Citroën, Chrysler, či Opel tvrdí, že pravidla jsou „zbytečná“, když automobilky investují desítky miliard eur do elektromobilů a od vozidel na fosilní paliva zvolna ustupují.

Evropská asociace automobilových výrobců uvedla, že Euro 7 zvýší ceny nových vozidel o 2 000 eur. Podle člena představenstva Škody Auto Martina Jahna by největší česká automobilka musela v případě přijetí normy propustit 3 000 lidí a zavřít jednu výrobní halu. Včetně dodavatelů by pak šlo zhruba o 10 tisíc propuštěných lidí.

Škoda Auto již dříve oznámila, že zavedení normy prodraží zejména menší vyráběné vozy o desítky tisíc korun, a stanou se tak neprodejné. Cena malých modelů by začínala na 450 tisíc korun, což je podle zástupců Škody pro zákazníky nepřijatelné.

Proti normě vystupuje Česká republika a podle ministra dopravy Martina Kupky má podporu dalších devíti členských států.

Syntetická paliva jsou uhlíkově neutrální

    Syntetická paliva, v češtině někdy označovaná jako e-paliva, jsou vyrobená chemickou cestou, nikoliv z ropy. Zatímco běžné palivo vzniká rafinací ropy, umělá paliva vznikají chemickou reakcí vodíku a oxidu uhličitého. K jejich výrobě je nutná elektřina, v ideálním případě z obnovitelných zdrojů.
    Jejich spalování produkuje výrazně čistší emise a vhodný výrobní proces z nich dělá uhlíkově neutrální palivo. Výhodou syntetických paliv je, že si vynutí pouze částečnou úpravu stávajících spalovacích motorů a lze pro ně využívat současnou čerpací infrastrukturu.
    Syntetická paliva mohou být použita jako příměs klasických paliv, tedy nafty a benzinu či mohou být spalována zcela samostatně. K nevýhodám těchto paliv patří velmi nízká energetická účinnost a také vysoké náklady na jejich produkci, při jejich výrobě je ale možné využít energii z obnovitelných zdrojů. Podle několik let starých studií by se v případě navýšení výroby a příznivých cen elektřiny mohla cena samotného syntetického paliva v budoucnu pohybovat kolem 1,4 eura za litr bez spotřební daně. Podle analýzy ekologické organizace Transport & Environment (T&E) však bude provoz automobilu na e-palivo během pěti let stát řidiče zhruba o 10 000 eur víc než provoz elektromobilu.
    Plány na výrobu syntetických paliv sahají až do počátků 20. století, v roce 1913 získal německý chemik Friedrich Bergius patent na technologii zkapalňování uhlí, které je tvořeno hlavně čistým uhlíkem. Převod na ropné produkty prováděl přidáním vodíku. V období druhé světové války představoval syntetický benzin vyráběný z uhlí strategickou surovinu, která nahradila ropu a jedním z největších výrobců syntetického paliva v celé třetí říši se stala rafinerie v Záluží u Mostu.
    Loni v prosinci německá automobilka Porsche otevřela továrnu na výrobu syntetických paliv v Chile. V pilotní fázi by měla vyrobit zhruba 130 000 litrů syntetických paliv ročně a v plánu je rozšíření kapacity na zhruba 550 milionů litrů ročně, což je však v celosvětovém měřítku stále zanedbatelné množství. Jen například v Německu ročně spotřebují osobní vozy několik desítek miliard litrů benzinu a nafty.
    Závod Porsche vybudovaný v oblasti Punta Arenas produkuje pomocí elektrické energie získané z větrných elektráren vodík a následně jej kombinuje s uhlíkem abstrahovaným z atmosférického oxidu uhličitého. Uhlíkově neutrální uhlovodíkové palivo (z hlediska „well-to-wheel“ je prý na stejné úrovni jako elektromobil) lze spalovat v motorech bez jakýchkoliv úprav. Do poloviny dekády Porsche plánuje zvýšit roční produkci na více než 55 milionů litrů a v roce 2027 by se mělo jednat dokonce již o 550 milionů litrů. Cenu takto vyrobeného paliva Porsche neuvádí. V pozdější fázi by ale údajně mohla být výrobní cena cca 47 Kč. To je ale hudba budoucnosti. Britská společnost Zero Petroleum, která využívá podobný proces pilotní výroby v závodě v Bicesteru, nyní nabízí jeden litr syntetického paliva za téměř 69 000 Kč.
    Využití syntetických paliv je možné například i v leteckých motorech jako alternativa k současnému kerosinu. Nizozemské aerolinky KLM uskutečnily v únoru 2021 jako první na světě komerční let s cestujícími s využitím syntetického leteckého paliva vyrobeného z udržitelného zdroje.
    Podle zástupců německé firmy Robert Bosch by do roku 2050 mohlo použití syntetických paliv, jako alternativa k elektrifikaci, ušetřit až 2,8 gigatuny oxidu uhličitého.
    Syntetická paliva bývají zaměňována za biopaliva, která se vyrábějí z biomasy a nevznikají akumulací elektřiny.

===

Nad francouzskými bankami se vznáší podezření z dividendových podvodů

Pařížské kanceláře několika velkých bank navštívili finanční detektivové. Pátrali po důkazech o možných podvodech při výplatě dividend a jejich zdanění. Vyšetřování, které zahrnuje více evropských zemí se týká BNP Paribas, HSBC a také Société Générale, která je vlastníkem české Komerční banky.

Société Générale návštěvu vyšetřovatelů potvrdila, žádné podrobnosti k tomu ale sdělit nechtěla. Ostatní banky se k tomu bezprostředně nevyjádřily. Podle agentury Bloomberg jim hrozí souhrnná pokuta přeshující miliardu eur.

Národní finanční prokuratura (PNF) uvedla, že vyšetřování souvisí s kauzou označovanou „cum-ex“ týkající se výplaty dividend. Při této strategii banky a investoři obchodují akcie firem kolem data rozhodného pro určení nároku na dividendu a následným prodejem mezi sebou se snaží znepřehlednit, kdo je v rozhodný den skutečně vlastníkem. Účastníci těchto obchodů následně žádají po státu vrácení daně z dividend, na což ale nemají nárok.

Finanční prokuratura také uvedla, že vyšetřování se týká i firem Exane, což je součást BNP, a Natixis, což je investiční banka spadající do francouzské bankovní skupiny BPCE. I kanceláře těchto firem navštívili vyšetřovatelé.

Návštěva francouzských vyšetřovatelů v kancelářích velkých bank je zatím poslední z řady případů, které se zaměřují na bankovní sektor a jeho praktiky. Podobné vyšetřování vedou úřady i v jiných evropských zemích, včetně Německa.

Soud v Německu loni v prosinci odsoudil k osmi letům vězení experta na daňové právo Hanna Bergera za to, že stál v čele svého druhu největšího podvodu v poválečné historii Německa. Podvody kolem daní z dividend stály daňové poplatníky odhadem deset miliard eur (přes 236 miliard Kč). Byl to nejsledovanější proces a zatím nejdelší trest ze všech podobných případů, do kterých se zapletli i někteří britští bankéři.

„Ty současné kontroly, které si vyžádaly několik měsíců příprav, provádí 16 vyšetřujících soudců a více než 150 vyšetřovatelů,“ uvedla finanční prokuratura. Při vyšetřování podle ní asistuje i šest prokurátorů z Německa.

=== 

Pavel přijel na návštěvu Moravskoslezského kraje, dostal motorkářské hodinky

Jedním z hlavních problémů Moravskoslezského kraje je podle prezidenta Petra Pavla odliv mladých lidí. Zmínil to při návštěvě kraje, kam přijel na dva dny. V Ostravě jej krátce před polednem přivítal hejtman Ivo Vondrák, od kterého dostal darem mimo jiné motorkářské hodinky. Prezident se dnes také sešel se studenty, na programu má besedu s občany i setkání s ostravským primátorem Tomášem Macurou.

Moravskoslezský kraj je prvním regionem, kam se Petr Pavel vydal po své inauguraci. Cestu na severní Moravu a do Slezska zahájil na moravskoslezském krajském úřadě, kde jej i jeho manželku Evu Pavlovou přivítal hejtman Ivo Vondrák.
Prezident Pavel návštěvu Tchaj-wanu neplánuje, aby neohrozil vztahy s Čínou

Při příjezdu na prezidenta starší muž před krajským úřadem několikrát volal: „Hanba mu!“ Okamžitě ho však obestoupili členové prezidentovy ochranky a skandování mu znemožnili. Na hejtmanství hlavu státu přivítali zaměstnanci potleskem.

Hejtman si pro prezidenta připravil několik dárků vyrobených v Moravskoslezském kraji. Petr Pavel od něj dostal motorkářské dřevěné hodinky a karafu ze sklárny ve Vrbně pod Pradědem, on i jeho manželka Eva pak trička s potiskem s moravskoslezským nářečím a první dáma také oba díly románu Šikmý kostel. Pavlovi se podepsali do pamětní knihy kraje.

Oběd, na kterém se podávala kulajda, telecí ragú a tvarohový dezert s jahodami, strávil prezidentský pár s vedením kraje, s předsedy klubů krajského zastupitelstva a s primátory Ostravy, Havířova, Karviné, Frýdku-Místku, Opavy a Třince.
Inaugurace prezidenta Petra Pavla

„Prezidentovi chceme ukázat kraj nejen z pohledu, jaký tady máme v současnosti, ale i to, jaký region chceme mít. Transformace ekonomiky kraje a přechod k inovativním technologiím jsou klíčové pro rozvoj regionů označovaných jako strukturálně postižené,“ nastínil hejtman Vondrák.

Prezident vývoj v kraji ocenil. „Z hlediska transformace od těžkého průmyslu si Moravskoslezský kraj vede nadmíru dobře. V řadě případů může být inspirativní i pro kraje, které strukturálně postiženými nenazýváme,“ uvedl Petr Pavel. Ocenil nadšení a pozitivní přístup, aktivní hledání inovativních řešení a prosazování projektů i přes případné těžkosti.

Neopomněl ale ani přetrvávající odliv především mladých lidí. „Který vlastně nekoresponduje s tím, jak se vyvíjí ostatní parametry kvality života tady v regionu. A naznačuje, že může jít ve větší míře o setrvačnost nebo nějaké představy, že jinde je to výrazně lepší, přitom zrovna Moravskoslezský kraj nabízí řadu příležitostí především pro mladé lidi, aby tady našli uplatnění,“ poznamenal.
Na občany se nedostalo

Krátce po druhé hodině odpoledne Pavel přijel na besedu se studenty Gymnázia Petra Bezruče ve Frýdku-Místku. Ti prezidentský pár přivítali potleskem. „Pane prezidente, podpis,“ žádali novou hlavu státu lidé čekající desítky minut v chladném počasí před školou. Pavel jim jen pokynul a odešel do třídy za studenty.

„Chtěl jsem mu potřást rukou, v létě jsem s ním byl na Lysé hoře. A doufal jsem, že mu budu moct popřát ke zvolení. Tak třeba jindy,“ povzdychl si senior v klobouku, který ke škole dorazil o berlích.

Později odpoledne Pavel diskutoval o zahraničních ekonomických aktivitách České republiky. Ačkoliv po svém zvolení telefonoval s prezidentkou Tchaj-wanu, nyní oznámil, že návštěvu Tchaj-wanu neplánuje. A to z toho důvodu, že je podle něj zbytečné ohrozit obchodní vztahy s Čínou a zájmy českých firem.
Pavlův stodenní plán: scházet se s Fialou i Babišem, vybrat tři ústavní soudce

V rámci své návštěvy Pavel zamířil do továrny Hyundai v Nošovicích, plánuje také prohlídku nově otevřeného kampusu Ostravské univerzity na Černé louce v Ostravě. První den cesty zakončí debatou s občany v Multifunkční aule GONG v areálu někdejších železárenských Dolních Vítkovic. Jeho manželka navštívila Domov pro seniory Kamenec v Ostravě.

Večer se na ostravském magistrátu Pavel setká také s ostravským primátorem Macurou. Právě on spolu s hejtmanem Vondrákem Pavla podpořili v prezidentské volbě proti jejich stranickému šéfovi Andreji Babišovi (ANO), za což si vysloužili kritiku od tehdejších spolustraníků. Hnutí ANO nakonec opustili a oba čelí tlaku, aby odešli i z čela kraje, respektive města.

Ve středu Pavel sfárá na Karvinsku do dolu Darkov, setká se také se zaměstnanci dolu. Později bude jednat s primátorem Karviné Janem Wolfem (ČSSD).

===

Každé dítě nevpustíme. Bistro svými přísnými podmínkami dráždí rodiče

Pražské bistro Marthy´s Kitchen se odhodlalo k bezprecedentnímu kroku a na svých stránkách zveřejnilo sedmero pravidel pro chování dětí ve svém podniku. Apeluje tak na rodiče a svůj krok zdůvodňuje mimo jiné bezpečností personálu a dětí samotných. Oporu v zákoně ale nemá.

„Jsou místa, která jsou pro děti uzpůsobená – to my nejsme. Jsou místa, kde se musíte s dětmi uzpůsobit vy - to my jsme,“ uvádí bistro Marthy´s Kitchen na sociálních sítích. Sedmero pravidel, které toto bistro z Prahy uveřejnilo, vzbudilo na sociálních sítích vášně.

Pod příspěvkem sice převládají kladné ohlasy, ale nemálo je i těch, kteří pravidla odsuzují. Pomyslný zákaz dětí sice nenachází oporu v zákonech, ale i někteří rodiče přiznávají, že tu a tam rádi navštíví provozy, kde je přítomnost dětí minimální, nebo vůbec žádná.
Restaurace zaplatila 50 tisíc za zákaz vstupu dětem. Případ žene k soudu

„Obecně jsme u nás baby-unfriendly, ale k respektujícím rodičům jsme též respektující. Těch se tento post netýká. Víme, že většina hostů se chce u nás v klidu najíst a zrelaxovat, proto pochopitelně hájíme zájmy většiny. Nevedeme diskuzi, jasně žádáme o dodržování našich pravidel,“ uvádí dále bistro.
Mají mít restaurace možnost určovat, zda smí vstoupit rodič i s dítětem?

Ano
94 %(20166 hlasů)
Ne
6 %(1265 hlasů)

Majitel podniku a šéfkuchař Martin Petrák pro iDNES.cz řekl, že k vydání pravidel jej dovedla opakující se zkušenost s rodiči a jejich dětmi. „V Marthy´s Kitchen klademe důraz na kvalitní suroviny a příjemné, útulné prostředí a na tom si zakládáme. Ale představte si, že se chcete v klidu nasnídat a vedle vás začne maminka na sedačce, nebo stole, přebalovat a utírat své miminko. To vás možná přejde i chuť,“ uvádí Petrák.

Bistro sice přímo vstup rodičů s dětmi nezakazuje, ale v pravidlech se jasně vymezuje proti nevhodnému chování, pobíhání dětí, které podle vyjádření podniku ohrožuje nejen je samotné, ale i personál. „Nejde nám o to zamezit vstupu rodičů s dětmi, ale nevychovaným rodičům. Proto nedáváme samolepku s přeškrtnutým dítětem. Všechny uvedené body jsou stále opakující se skutečnosti,“ dodává bistro.
Marthy's Kitchen

Věřte nám, že máme rádi jak děti, tak zvířata ‍‍‍‍‍‍‍ ALE
Jsou místa, která jsou pro děti uzpůsobená - to my nejsme
Jsou místa, kde se musíte s dětmi uzpůsobit vy - to my jsme

Obecně jsme u nás baby-unfriendly ‍ ...
Ale k respektujícím rodičům jsme též respektující. Těch se tento post netýká
Víme, že většina hostů se chce u nás v klidu najíst a zrelaxovat, proto pochopitelně hájíme zájmy většiny
Ze zkušenosti víme, jak tenký led dítě v restauraci je, proto v případě nerespektu vypneme pod příspěvkem komentáře ‍♀️ Nevedeme diskuzi, jasně žádáme o dodržování našich pravidel, proto si prosím naše pravidla přečtěte
Děkujeme za respekt i pochopení 
23. března 2023 v 9:00, příspěvek archivován: 27. března 2023 v 10:43

Nevymezují se vůči dětem, ale neohleduplnosti

„Nejvytíženější jsme o víkendech. Jsme obsazeni do poslední židle, takže se naše obsluha nezastaví a pokud jim v takovou chvíli běhá pod nohama děcko a rodiče sedí a nijak svého potomka neusměrní, je to vážně problém. Asi každému dojde, co v takové situaci hrozí. Od začátku vzniku Marthy´s si zakládáme na tom, že se nevymezujeme proti žádné skupině lidí a už vůbec ne rodinám s dětmi, ale vůči konkrétnímu a neohleduplnému způsobu chování některých hostů s dětmi,“ dodává majitel.

Petráka ohlas na sítích překvapil, ale i poukázal na palčivé téma. „Příspěvek jsme na naše sítě vyvěsili čistě formálně a spontánně a netušili jsme, jaké vášně tím vyvoláme. Ale podle reakcí to vypadá, že jde o téma, které ve společnosti asi už bublalo pod pokličkou,“ říká majitel a šéfkuchař v jedné osobě.
Česko země štamgastů. V provozu je přes 23 tisíc hospod a restaurací

Jedna z diskutujících pod příspěvkem bistra otevírá otázku, jak by se podnik zachoval v případě hlučnosti dospělých či mentálně postižených.

„Za dítě považujete člověka do kolika let? A jak to upatlané sezení, rozlité pití, vejití do cesty obsluze nebo hlučné chování řešíte u dospělých, a nebo fyzicky či mentálně postižených? Starších, hůře mobilních a už nedoslýchavých osob? Ti nemají právo se najíst dobrého jídla,“ ptá se v komentáři Markéta Sudová. Její příspěvek má stovky reakcí, kladných i záporných.
Důležitá je vzájemná ohleduplnost

Václav Stárek, prezident Asociace hotelů a restaurací České republiky, situaci dlouhodobě sleduje a domnívá se, že lepší je s ohledem na trh se soustředit na rodinám přátelské podniky.

„Rodiny s dětmi jsou stále důležitějším segmentem pro provozovatele hotelů i restaurací. Tento trend je rostoucí a má svou budoucnost. Navíc, pokud děti cestují s rodiči již od raného mládí, pak získávají vztah k cestování, k místům, která navštěvují a tím se tedy zároveň jedná o jistou formu marketingu a investice pro cestovní ruch v budoucnosti,“ říká Stárek.
Chráníme i mravní výchovu, řekl k zákazu dětí v restauraci majitel

„Je také pravdou, že spokojenost dětí a jejich preference značně ovlivňují i spokojenost rodičů a jejich ochotu se na dané místo nebo za konkrétní službou vracet. Vyžaduje to tedy nejen dostatečné vybavení a zajištění bezpečnosti dětí, ale také zajištění jejich zábavy a náplně času. Při cestování doma i v zahraničí můžeme sledovat rozvoj a nové nápady jak v indoorových, ale i venkovních aktivitách, nabízející společenské, kulturní a pohybové vyžití pro malé hosty,“ dodává.

Stárek se domnívá, že důležitá je ohleduplnost. „Je skutečně na samotném trhu, zda v konkrétním místě a službě přetrvává rostoucí trend jedné nebo druhé preference. V současné době spíše sledujeme trend cestování rodin s dětmi, jejichž zájem roste jak mezi domácími, tak i zahraničními turisty. V každém případě by všichni hosté měli být ohleduplní vůči ostatním a snažit se minimalizovat případné rušení klidu dalších ubytovaných hostů, či návštěvníků restaurace,“ uvádí k problematice.
Zákaz vstupu dětí není možný. Až na výjimky

Podle českých zákonů je vyloučení návštěvníků na základě věku diskriminační jednání, z technických důvodů lze do restaurace zakázat pouze vstup kočárkům.

„Obecný zákaz vstupu dětí do provozovny restaurace, který není založen na objektivních a rozumných důvodech a odůvodněn legitimním cílem, představuje diskriminaci ve smyslu zákona o ochraně spotřebitele,“ říká k rozsudku z loňského roku mluvčí Nejvyššího správního soudu Sylva Dostálová. Případ, který soud řešil byl podobný, zabýval se také odmítavým postojem k přítomnosti dětí.
Obědy jen pro bohaté? Ve středních Čechách stojí téměř dvě stovky

Podle ní je jediným legitimním důvodem k zákazu vstupu dětí například stavební omezení, tedy nemožnost projetí kočárkem, nebo povaha poskytovaných služeb. „Důvody, na jejichž základě lze přiměřeným a nezbytným způsobem omezit vstup dětí do provozovny, mohou být například její stavební řešení nebo povaha zde poskytovaných služeb,“ dodává.

Všeobecný zákaz, kdy majitel apeluje na klientelu, která k němu chodí, před zákonem neuspěje. Jinak tomu je ovšem u hotelů, ty mohou odmítnout děti mladší patnácti let. „Provozovatel hotelu může zakázat vstup dětem do patnácti let, pokud pro to má legitimní důvody, jedná transparentně a odpovídá to jeho obchodnímu modelu,“ říká. V praxi pak jde převážně o wellness hotely.

Piktogramy označující zákaz vstupu dětem
V zahraničí jsou zákazy běžné

Jiná situace panuje v zahraničí. V řadě zemí jsou podniky, kde se omezuje, či přímo zakazuje vstup dětem, viditelně označené. Některé restaurace v Německu například omezují vstup dětí do deseti let. Běžná pak jsou omezení po určité hodině. Restaurace v Singapuru Angie’s Oyster Bar and Grill dokonce zavedla poplatek pro rodiče, jejichž děti budou hlučné - připlatí si sedm dolarů.

Cestovní agentury nabízí ve svých vyhledávačích hotely a provozy, například wellness centra, kde je možné zvolit „pouze pro dospělé“ a vyhnout se tak přítomnosti dětí. „Sníte o dovolené, během které si naplno užijete každou minutu podle svých představ? O dovolené, kde vás ze zenového klidu vyruší maximálně vlastní myšlenky,“ láká například jedna z cestovek zákazníky.

===

RECENZE: Davidu Kollerovi komorní prostředí Jazz Docku hudebně sluší

Bez smyčců, pompy, obřího světelného parku, „pouze“ se skvěle sehranou a spolehlivě šlapající kapelou za zády. Takto David Koller v Jazz Docku představil aktuální album LP XXIII a aby se neřeklo, přihodil i něco starších hitů.

Bez dlouhých řečí a cirátů odstartoval Koller koncert stejně jako zmíněnou desku, skladbou Spokojená. Následovala Recidiva z alba ČeskosLOVEnsko z roku 2015, Milá z repertoáru Kollerbandu a pak opět novinka Není o čem. Z LP XXIII zazněl ještě Bodlák, na jehož textu se podílel spisovatel, dramatik a režisér Patrik Hartl. Po něm David Koller vytáhl z rukávu eso jménem Šrouby do hlavy a vyprodaný Jazz Dock se začal proměňovat v bouřící kotel – samozřejmě v rámci možností.

Sluší se ale dodat, že letitá hitovka Lucie nezazněla tak, jak ji známe z alba, na to je Koller obklopen až příliš instrumentálně zdatnou kapelou, aby se držel původních aranží. Čili zapomeňme na chytlavou klávesovou linku a „osmdesátkově“ strojovou rytmiku. Doprovodná sestava Adam Koller (bicí), Matěj Belko (klávesy, kytara), Marek Minárik (basová kytara), Michal Pelant (kytara) a Víťa Halška (perkuse) ji odehráli jako hutný hardrockový nářez.

Do repertoáru Lucie sáhl Koller ještě jednou, na úplný závěr zazněli Černí andělé a na rovinu je třeba si říct, že v takto strhující podobě s lahodnou Minárikovou baskytarovou linkou ji momentálně na koncertech Lucie neuslyšíte.
David Koller
70 %

Jazz Dock, Praha

27. března 2023

Zaznělo to i v recenzi na Kollerovu zmíněnou albovou novinku, přičemž na koncertě je to ještě markantnější – v komornějších prostorách, kde má hlavní slovo hudba hraná vynikajícími muzikanty, je David Koller mnohem jistější a svobodnější než v rámci cirkusu jménem Lucie. Jako by se vracel ke kořenům, s čímž souvisí i jeho velmi nesmělé, stydlivé a minimalistické průvodní slovo. Jako kdyby mezi písničkami do mikrofonu nehovořil ostřílený harcovník, ale holobrádek začátečník.

Souhra celého bandu byla dokonalá a ve chvílích, kdy vedle Kollera juniora za bicí usedl i Koller senior byl zvuk tvrdý a pevný jako kámen, na jehož podkladech kouzlil baskytarový mistr Minárik (mějme na paměti, že s Lucií nahrál její vrcholné album Černý kočky mokrý žáby), spolehlivý riffmistr i sólista Pelant a skromně stranou stojící Matěj Belko, s odzbrojující samozřejmostí a lehkostí střídající klávesy, kytaru a doprovodný zpěv.

Ne vždy to byla trefa do černého, některé Kollerovy skladby zkrátka ani živě nemají patřičnou sílu a jen ztěžka se snaží lapit alespoň náznak chytlavého motivu. Ale ve chvílích, kdy došlo na tutovky Nic není nastálo, Majolenka, novější Pouta nebo nepostradatelná Chci zas v tobě spát, byla to lekce v tom, jak se má správně dělat pop rockový mainstream bez ulepenosti a podbízivosti. 

===

Hudebním žebříčkům kraluje album Aurora fiktivní seriálové kapely

Kapela Daisy Jones & the Six sice existuje jen na televizní obrazovce, ale její album Aurora se má celkem čile k světu. Sbírá milionová přehrání na streamovacích službách a stalo se první deskou fiktivní kapely, která obsadila první místo hitparády Billboard.

V seriálu Daisy Jones & the Six, který je k vidění na streamovací platformě Amazon Prime Video, losangeleská rocková skupina v roce 1976 pracuje na svém zásadním albu.

Kapela, její vzestup ke slávě i záhadný rozpad jsou fikcí, ale jedenáctiskladbové album Aurora je skutečné. Vede si skvěle na streamovacích službách – více než 30 milionů přehrání – a jak uvedl list The Wall Street Journal, vévodí několika hudebním žebříčkům.

Seriálový příběh skupiny Daisy Jones & the Six je částečně inspirován historií kapely Fleetwood Mac, který v roce 1977 vydala své klasické album Rumours, jednu z nejprodávanějších a nejoceňovanějších desek všech dob. Na desce Aurora pracovala skupina skladatelů a instrumentalistů, přičemž se snažila dosáhnout zvuku a atmosféry 70. let a zároveň oslovit současné diváky a posluchače.

„Součástí naší původní vize bylo, že se k Daisy Jones budeme chovat jako ke skutečné kapele,“ prohlásil Kevin Weaver z vydavatelské společnosti Atlantic Records. Fiktivní skupina se tak připojila ke hvězdným jménům jako Led Zeppelin a Rolling Stones, jejichž alba vycházela právě pod hlavičkou Atlantic Records.

Od 3. března, kdy měly premiéru první tři díly seriálu, se skupina Daisy Jones & the Six vyšplhala do čela žebříčku internetového hudebního obchodu iTunes. Krátce poté se stala první kapelou, která vznikla na základě seriálu a dostala se na první místo v žebříčku Billboard pro začínající umělce. Deska kraluje také žebříčku Billboard pro soundtracky. Během prvních dvou týdnů od vydání alba se ho v USA prodalo 21 100 kusů, uvádí Luminate.

Vlažně album Autora přijali skalní fandové knižní předlohy seriálu z pera Taylor Jenkins Reidové. Nelíbilo se jim totiž, že se producenti a autoři skladby Aurora odchýlili od textu, které se v plném znění objevuje na posledních stránkách knihy.

Skladby samotné pojednávají o vzestupu a pádu kapely. Balada Look At Us Now (Honeycomb) zní ve chvíli, kdy se poprvé setkávají zpěvák a kytarista Billy Dunne (hraje ho Sam Claflin) a Daisy Jonesová v podání Riley Keoughové, vnučky Elvise Presleyho a dcery Lisy Marie Presleyové.

Billy a Daisy spolu napíšou svižnou skladbu Let Me Down Easy, která kapele dodá energii na zbývající nahrávání. Když se skupina vydá na velmi úspěšné turné, opakované hraní písně The River od města k městu ilustruje stupňující se vyhoření života na cestách. 

===

Český Mercury? Musel bych být geniální skladatel, říká Michael Kluch

Dva velkolepé koncerty nazvané Queen Relived by Queenie odehraje v polovině května letošního roku český revival slavné britské kapely. V jeho čele stojí „český Freddie Mercury“ Michael Kluch, který se nad tímto označením poněkud ošívá.

Co mohou návštěvníci očekávat? Promo zprávy hovoří o létajícím klavíru, obřích LCD obrazovkách a podobně, čili to bude podle všeho dost velkolepé…
Původně naše plány vycházely z konceptu ze září 2021. Přeci jen jsme kvůli restrikcím vrátili asi 10 000 vstupenek, a tak jsme show chtěli zopakovat i pro ty diváky, kteří nakonec z různých důvodů nemohli nebo nechtěli přijít. Když jsme ale viděli, že je o koncert opět velký zájem, řekli jsme si, že si diváci zaslouží více než jen pár změn. Krapet jsme překopali jeviště, abychom ještě více zdůraznili původ kapely Queen, a chystáme i několik velkých překvapení. Nakonec celá show je připravována pro světový touring, čili pořád je nad čím přemýšlet. Bude opět platit, že půjde o jeden z produkčně nejdražších a nejvýpravnějších koncertů, jaké O2 arena pamatuje.

Máte vy sám rád podobně bombastická představení, nebo to spíše vyvěrá z faktu, že si to tak vyžaduje hudba Queen, která byla dramatická a divadelní?
Vlastně oboje. Queen si všichni pamatují jako stadionovou kapelu. Takže pokud máme diváka vtáhnout do děje a vytvořit iluzi, že se ocitl na koncertu kapely Queen, bez veliké show se neobejdeme. Na druhé straně ale cítíme povinnost být bombastičtí. Přeci jen pracujeme s odkazem jiného autora, a i když samotná práce s tímto odkazem je po hudební stránce velice náročná, máme-li tu možnost udělat to hezky a velkolepě, cítíme z toho takové vnitřní autorské uspokojení. Diváci to milují a snem snad každého hudebníka je stanout na velikém jevišti. Ovšem není to soutěž, pokud se ptáte na toto. Když jsme show chystali, neřešili jsme, jak velká bude. To se tak nějak stalo a možná by se dalo říci, že hudba Queen si o to sama řekla.

Když připravujete celý vizuální koncept vašich koncertů, vycházíte z toho „jak by to asi udělali Queen?“
Pokud jde o koncerty ve velkých halách, na začátku jsme si řekli, že musíme přichystat jeviště, za které by se nestyděl ani Freddie Mercury. Což tak trochu doplňuje moji předchozí odpověď. Samozřejmě on nám již nikdy požehnání nedá, ale povím vám, co mě velice potěšilo. Po koncertech v O2 areně v září 2021 mi zavolal pan Peter Freestone, Mercuryho dlouholetý přítel a tajemník, který se byl na jednom z koncertů podívat. Povídá mi: „Freddie věděl, že je velmi dobrý a že ho diváci milují, ale nikdy by ho nenapadlo, že se tolik let od jeho odchodu stane něco takového. Byl by rád.“ To mě skutečně dojalo.

Druhý z plánovaných koncertů Queenie se bude konat 19. května, což byl termín zrušeného koncertu Ozzyho Osbournea. V tiskové zprávě se píše, že to má být svým způsobem náhrada za Ozzyho. Zamýšleli jste to takto? Když jsme před rokem měli v O2 areně jednání ohledně termínů na letošní rok, hledali jsme tři po sobě jdoucí dny, abychom měli k dispozici jeden den na přípravu a dva dny pro show v případě, že by o náš koncert byl opět velký zájem. Jenže v té době pro období duben – červen 2023 se již žádné tři po sobě jdoucí volné dny v harmonogramu O2 areny nenacházely. Dokonce i se dvěma dny byl problém.

A tak na nás náhodou vyšel termín 17. – 18. května, což je navíc shodou okolností téměř na den přesně od premiéry původních koncertů plánovaných v květnu 2020, které byly později vlivem restrikcí přesouvány až na září 2021. Když jsem později zjistil, že den po nás 19. května bude mít koncert Ozzy Osbourne, napadlo mě, že by už nemusel mít chuť koncertovat a termín by se mohl uvolnit. Nijak jsme s tím ale samozřejmě nepočítali, a když se to nyní skutečně stalo, byli jsme překvapení stejně, jako všichni jeho fanoušci.

Jaký máte vy vztah k Ozzymu a k jeho hudbě?
Má několik skvělých hitů, které rád poslouchám. Dalo by se říci, že se mi líbí více jeho sólová tvorba než působení v Black Sabbath. Sice nejsem jeho fanouškem, ale je to bez debat legenda a průkopník světové hudby.

Na tuhle otázku jste už určitě odpovídal nesčetněkrát, ale neodpustím si ji – čím vás tak dostali právě Queen, že jste se stal – samozřejmě v nadsázce – českým Freddiem Mercurym?
Nemám tuhle nadsázku rád. I když chápu, že jde o zjednodušení, nemyslím si, že k tomu stát se „českým Mercurym“ stačí zpívat jeho písně. Queen byli geniální svojí tvorbou. Dokázali perfektně kombinovat harmonie jednotlivých nástrojů, což ještě povzneslo jejich už tak skvělé melodie. V tom byli skutečně výteční a hlavním kormidelníkem toho všeho byl Freddie Mercury. Možná právě skutečnost, že jejich písně nejsou o třech akordech a že samotný zpěv se chová jako jedinečný hudební nástroj, je tím, čím nejenom mě hudba Queen fascinuje. Kéž bych byl tak geniální skladatel, potom bych možná toto srovnání snesl, ale možná bych se potom hudbě Queen nevěnoval tolik jako zpěvák.

Jakým způsobem byste nalomil člověka, který Queen nemá rád? Čím byste ho přesvědčil, aby to s nimi přece jenom zkusil?
Zjišťuji, že spousta lidí má Queen zafixované především přes jejich velké hity, které jsou možná tu a tam měkčí a popovější, než by leckterý posluchač snesl. Znám ale spoustu fanoušků, kteří se ke Queen dostali právě přes jejich počáteční anebo naopak poslední alba. Výhoda i nevýhoda Queen spočívá v tom, že ani jedno album není stejné. Někteří fanoušci na to žehrají, ale podle mne jde o klíč jejich úspěchu. Najdete si TO své album a potom se naučíte mít rád i ty ostatní.

Berete katalog Queen jako nedotknutelný, nebo jste schopen na jejich deskách najít i slabá nebo diskutabilní místa?
Nejsem v tomto smyslu ortodoxní. Dokonce vám řeknu, kterou skladbu mám rád úplně nejméně. Je to Jesus z jejich prvního alba. Na druhé straně hned vedle na stejném albu je píseň My Fairy King, která patří naopak mezi mé nejoblíbenější. Nikdy jsme ji nehráli. Vidíte, to je třeba věc, kterou bych pustil někomu, kdo odmítá Radio Ga Ga.

Líbil se vám film Bohemian Rhapsody?
Ano, byl jsem spokojený. Ve stejném roce jsme uvedli muzikál Freddie z pera Karla Janáka, za který jsem byl nominován na cenu Thálie. V té době jsem tedy byl poněkud přístupnější zjednodušování historických příběhů v rámci komponovaného děje. Narážím tím na fakt, že film není přesný a některé momenty buď úplně přehlíží, zjednodušuje je, nebo je zasazuje do jiného období. Přesto na mě film udělal veliký dojem a vcelku zapadl do představy, kterou jsem měl o Queen načtenou z knížek. Jasně, všichni jsme chtěli vidět divoké večírky, ale výměnou za přístupnost filmu mladšímu publiku to autorům odpouštím.

Jak vnímáte aktivity členů Queen po smrti Freddieho Mercuryho – album s Paulem Rodgersem, koncertování s Adamem Lambertem?
Pamatuji si na první koncert Queen s Paulem Rodgersem. Tehdy jsem si říkal, proč sakra mají tak obyčejnou stage. Queen si zaslouží přece něco sofistikovanějšího. Mimochodem, bylo to v době, kdy ještě Queenie neexistovali. Byl jsem ale samozřejmě rád, že je – byť v poloviční sestavě – mohu vidět živě! Navíc Paul je skvělý zpěvák, stejně jako Adam Lambert. Zejména poslední pražský koncert měl vysokou úroveň, a to jak technickou výpravou, tak i výkonem všech na jevišti. Samozřejmě rozumím fanouškům, kterým Freddie chybí. No možná zrovna pro ty je Queen Relived důstojnou alternativou.

Máte přehled o coververzích Queen od různých kapel? Znáte třeba Geburt einer Nation od Laibach, což je svébytná reinterpretace skladby One Vision?
Ano, to je velmi svébytný cover. Někdy si říkám, že je jednodušší udělat cover než onu skladbu přehrát v prakticky původní podobě. Mám rád různé vtipné covery zahrané na nestandardní nebo archaické nástroje. Různé jazzové nebo cizojazyčné verze. Často se mi stává, že slyším cover písně nějaké kapely a mám pocit, jako by vlastně tu původní píseň vylepšil nebo posunul dál. U Queen se mi to děje minimálně a většinou je to předělávka k horšímu. Na druhé strané píseň Stone Cold Crazy proslavila Metallica, přitom ji napsali Queen a my jsme ji hráli vloni na našem letním turné. Výborná skladba, velice atypická oproti ostatní tvorbě Queen. Queen jí definovali thrash metal ještě před tím, než tento žánr vůbec vznikl.

Nezkoušel jste někdy přetextovat nějakou skladbu Queen do češtiny?
Nezkoušel, ale přetextovával jsem si skladby Petera Gabriela, kterého mám také moc rád. Nic jsem s tím ale nikdy nedělal. Piloval jsem si tak angličtinu. Navíc když máte nějaký původní motiv písně, textuje se vám na hudbu lépe. Občas jsem psal i básničky, ale nikdy jsem to nedotáhl tak daleko, jako se zpěvem samotným. Když zpívám, cítím vnitřní klid. Někdy v nějakém rozhovoru jsem použil dokonce slovo mír. Zpěv mě skutečně uspokojuje a jestli se něčím cítím být nejvíce, tak právě zpěvákem. Potom je mi jedno, co nebo koho píseň zpívám. A protože repertoár Queen je plný krásných písní na zpívání, vybral jsem si právě jejich hudbu. Anebo si možná ona vybrala mě.

===


Všechno ví, vyřídí tisíce dotazů. Nahradí umělá inteligence call centra bank?

Někdo jim nemůže přijít na jméno a vůbec s nimi nechce komunikovat. Někdo si konverzaci s bankovní virtuální asistentkou nemůže vynachválit. Jaké jsou zkušenosti bank s využitím umělé inteligence?

Umělá inteligence (AI) prostupuje do téměř všech oblastí našeho života a finance nejsou výjimkou. Na její zavádění do obsluhy klientů se názory bank různí.

„Virtuální asistentku zatím nezvažujeme, protože dále posilujeme digitální služby, aby byly intuitivní a klienti mohli proces dokončit online. Navíc poskytujeme kvalitní odborné poradenství na pobočkách a zejména u složitějších služeb je lidský element nezbytný,“ říká Petr Plocek z UniCredit bank.

Fio bank, Komerční banka a mBank zavedení AI do budoucna nevylučují, uvědomují si, že virtuální asistent/ka je technologie, která by mohla zrychlit komunikaci s bankou a zodpovídání obecných dotazů.

Pilotní projekt spouští Raiffeisenbank. „Na počátku bude umět odpovídat na základní dotazy týkající se produktů a služeb banky a postupně bychom ji chtěli vyvíjet v souladu s tématy, která budou klienti prostřednictvím tohoto kanálu prioritně řešit, uvažujeme také o konverzaci s využitím hlasu,“ uvádí Tereza Kaiseršotová.

Průkopníkem v tomto směru je Air bank, která virtuální asistentku Anetu spustila v červenci 2020. V prosinci téhož roku spatřila světlo světa Kate, produkt ČSOB.
Co umělá inteligence umí

„Hlavním smyslem je být prvním rychlým kontaktem s bankou v kteroukoliv denní nebo noční dobu, aby klienti dokázali své požadavky vyřešit rychle bez nutnosti volat na kontaktní centrum banky nebo dotazy ručně psát,“ vysvětluje Jana Pokorná z Air bank.

Aneta radí například s přihlášením do bankovnictví, sjednáváním nových služeb, PIN kódy a hesly nebo s dotazy k platebním kartám, dokáže klienty nasměrovat do patřičné sekce webu nebo aplikace. Vedle pracovních věcí ale umí na vyžádání vyprávět i různé vtipy nebo zajímavosti z mimobankovního prostředí.

„To, co umí virtuální asistentka navíc, se dá shrnout do třech oblastí: znalost klienta, schopnost řešit situace a práce s jazykem,“ shrnuje za Kate Michaela Průchová z ČSOB.

Znalost klienta spočívá v tom, že o něm ví to, co banka, takže ho nenutí zadávat zbytečné údaje a dokáže předvídat, co potřebuje. Schopnost řešit situace znamená, že Kate je přímo propojena se systémy banky a situace dokáže vyřešit přímo, například měnit limity na kartách, sjednávat některé produkty, měnit různá nastavení a podobně. Práce s jazykem je o tom, jak dobře rozumí, co klient řekne, a jak s touto informací dokáže pracovat.
Kolik toho zvládne

Počet dotazů na Kate stále roste s tím, jak si na ni klienti zvykají. V současnosti odbaví přibližně stejné množství dotazů jako celé call centrum. Od spuštění v prosinci 2020 eviduje ČSOB více než 600 tisíc unikátních uživatelů, Kate uskutečnila přes tři miliony konverzací s klienty.

Aneta na příchozí lince aktuálně denně zvládne vyřešit bezmála 1 500 hovorů. Jen za loňský rok na webových stránkách a v aplikaci My Air dohromady vyřešila přes 1,5 milionu dotazů klientů a každý den si bez lidské pomoci poradila s více než dvěma tisíci konverzacemi.
Jak se s ní domluvit

Aby robot simuloval konverzaci co možná nejpřesvědčivěji, podílí se na jeho „výcviku“ řada odborníků z různých oborů.

„K trénování virtuální asistentky potřebujeme například přepisy komunikace z call centra, abychom zjistili, jakou mluvu, jaká slova nebo obraty klienti používají, a tomu přizpůsobili i technologii,“ říká Martin Franc ze společnosti Agnostix, která se zaměřuje na vývoj virtuálních asistentek.

„Častým problémem s porozuměním bývá, že klienti s Kate komunikují pomocí jednoduchých hesel, tedy jinak, než běžně mluví, nebo ji naopak zahrnou dlouhým textem s množstvím informací a zbytečné omáčky,“ podotýká Průchová. V takových případech by ale nejspíš měl problém s porozuměním i člověk a musel by si pomoci dalším dotazováním.
Virtuální, nebo osobní bankéřka. Víte, co která umí? Otestujte si své znalosti

„Čeština je v tomto ohledu neštěstí. Chce to hodně úsilí, aby vám asistentka rozuměla, když jednu větu dokážete říct čtyřmi různými způsoby,“ potvrzuje Franc a radí, že nejlepší je s virtuální asistentkou mluvit jako s člověkem: „Neříkat jednotlivá hesla jako když něco hledáte na internetu, ale mluvit ve větách, nicméně lepší je používat krátké strukturované věty.“

Systém totiž z podstaty obtížně rozumí dlouhým souvětím. Může se začít ztrácet, pokud je ve větě více sloves. Asistentka také nebude rozumět dlouhým příběhům, obvykle po dvanáctém slově přestane poslouchat.

Podle France by virtuální asistentka měla mít rovněž něco, co přiměje člověka s ní vést dialog. Řeší se volba pohlaví, ale také vzdělání nebo věk. Mimochodem, průzkumy jasně ukazují, že většina lidí preferuje pro umělou inteligenci ženský hlas. Virtuální asistentka má tady vytvořenou svou vlastní osobnost a s tím souvisí i některé perličky z praxe.

Aneta se totiž dokonce setkává se žádostmi o ruku, odpovídá na ně ale velmi elegantně a vtipně: Svatba by byla krásná, ale nevím, jak by vám šlo navlékání prstýnku na monitor. Či: Děkuji, určitě jste moc fajn. Nevím ale, jestli by vám virtuální život se mnou v okénku nepřišel takový moc programový. Nebo: Už teď jsem tu pro vás ve dne v noci, nemusíte si mě kvůli tomu brát.
Živá call centra z bank nezmizí

Řada lidí se obává, že roboti a digitální agenti nahradí značný počet pracovních míst. Je ale důležité si uvědomit, že umělou inteligenci vyvíjejí lidé. Roboti sice mohou pracovat 24 hodin denně, sedm dní v týdnu, ale nedokážou zobecňovat a dávat do souvislostí.

„Nemají žádné měkké dovednosti. Jsou doslova hardwarově uzpůsobeni k plnění specifických a jasně strukturovaných úkolů, a to je pro lidi skvělá zpráva – můžeme se zbavit všedních opakujících se úkolů a přijmout ty, které vyžadují kritické myšlení a řešení problémů na základě lidské intuice,“ míní Jana Večerková z Coding Bootcamp Praha.

Umělá inteligence má velký potenciál v oblastech rutinního rozhodování, kde je velký důraz na rychlost a zpracování velkého množství dat. Naopak strategické rozhodování zůstane v rukou lidí, kteří na druhou stranu budou AI a data využívat pro získání podkladů pro své rozhodování.
GLOSA: Jak jsem (ne)vyřešila problém s providerem a co mě naučil

Kate nemá v úmyslu nahradit call centrum. Tím, že umí odbavit mnoho běžných situací, vytváří prostor živým pracovníkům věnovat se komplexnějším zákaznickým problémům. Navíc je řada situací, které vyžadují složitější vhled do problematiky a také zkušenosti z reálného světa, které umělá inteligence nedokáže plně nahradit.

„AI dokáže nahradit lidského kolegu v případech, kdy je pro klienta hlavním přínosem rychlost a dostupnost. Stále je ale mnoho situací, které svou komplexitou znamenají, že klient ocení, že je na druhé straně také člověk,“ říká Michaela Průchová.

Ani kvůli Anetě nebyl nikdo z call centra Air bank propuštěn. „Aneta slouží primárně k tomu, aby pracovníkům z kontaktního centra pomohla s rostoucím množstvím nejrůznějších dotazů, nemá být náhražkou za naše kolegy, má jen pomoci ulevit jejich pracovním kapacitám,“ souhlasí Jana Pokorná.

===


Boj s inflací rozhodně není bezbolestný ani vyhraný, říká ekonom

Co se musí stát, aby se finanční trhy vrátily k růstu? „Především se musíme vypořádat s inflací. Zároveň nesmí eskalovat válka na Ukrajině,“ říká v rozhovoru pro iDNES.cz portfolio manažer Partners investiční společnosti Martin Tománek.

Zvětšit fotografii

Loni prošly finanční trhy výrazným poklesem, investoři většinou zaznamenali pokles majetku. Objevily se však také příležitosti k nákupům. Využil jste je jako portfolio manažer?
Přesně jak říkáte, v roce 2022 se na trhu objevily výprodejové ceny. Akciové trhy zaznamenaly výrazné poklesy a zároveň prudce klesaly i ceny dluhopisů. Když se podíváme do historie, tak současně klesající ceny akcií i dluhopisů jsou vzácným jevem. Čas od času se to ale stane.

Tedy jste „nakupoval“?
Když se tyto příležitosti objeví, řekl bych, že je až povinností každého seriózního investora nebo portfolio manažera nakupovat levné akcie. Tedy pokud má k dispozici hotovost. A přesně to jsme v minulém roce dělali v naší investiční společnosti.

Na druhé straně chci varovat před příliš jednoduchým uvažováním. To, že nějaká akcie poklesne o čtyřicet procent, ještě neznamená, že je levná. Před pádem mohla být třeba nesmyslně předražená a po něm se stala jen drahou.
Martin Tománek

    Vystudoval politologii na Univerzitě Hradec Králové.
    Na finančním trhu se pohybuje od roku 2007.
    V Partners se věnuje sestavování investičních portfolií pro bonitní klientelu a školení v oblasti investic.

Jak vidíte vývoj na finančních trzích letos? Lze očekávat návrat k růstu? A pokud ano, co se musí stát, aby k němu skutečně došlo?
To, že globální akcie zaznamenaly v roce 2022 nejhorší výkonnost od finanční krize 2008, je vlastně dobrá zpráva.

Na burze je to v zásadě jednoduché. Platí, že čím vyšší ceny akcií jsou, tím nižší jsou očekávané budoucí výnosy. A naopak. Čím nižší ceny akcií, tím zajímavější budoucnost.

Osobně netuším, jestli letos akcie skončí v kladném nebo záporném pásmu. Zaměřuji se na delší horizont – a tam jsem optimista.

A jak se ptáte, co se musí stát, abychom viděli návrat k růstu. Především se musíme vypořádat s inflací. Zároveň nesmí eskalovat válka na Ukrajině.

Globální technologické firmy propouštějí a vážná rizika hrozí i evropským průmyslovým firmám. Co očekáváte od ekonomik vyspělých zemí v letošním roce?
Neočekávám žádné černé scénáře. Tady bych chtěl investory varovat před všemi těmi prodejci strachu, co se na našem finančním trhu pohybují. A že se jich urodilo!

Mezinárodní měnový fond právě teď zvýšil svůj odhad růstu globální ekonomiky pro rok 2023 a uvedl, že růst je „překvapivě odolný“. Důležitou roli hraje Čína, která se rozhodla přehodnotit svou politiku nulové tolerance vůči covidu. Ta si vybírala krutou daň na růstu čínské i globální ekonomiky. Do toho výrazně klesají ceny energií. To je jednoznačně pozitivní vývoj.

Česká ekonomika aktuálně neroste, prochází technickou recesí…
Samozřejmě zdaleka ne všechno je pozitivní. Některé ekonomiky jsou v horší kondici. Zmíním třeba Velkou Británii. A boj s inflací rozhodně není bezbolestný, domácnosti a firmy se musí změněným podmínkám přizpůsobit. Finančně slabé firmy to neustojí. Stejně tak ty domácnosti, které se předlužily v době nízkých úrokových sazeb. Ale jak jsem říkal, černé scénáře se nekonají.
KOMENTÁŘ: Lze vydělat na inflaci? Ano, ale musíte si pospíšit

Říká se, že finanční trhy obrací trend, že rostou zhruba půl roku před odezněním hospodářského útlumu. Myslíte, že se růstu trhů dočkáme už letos?
Už jsme se vlastně dočkali, protože v lednu akcie svižně rostly. Americké o víc než šest procent, ale třeba technologický index Nasdaq přidal hned jedenáct procent. A velice dobře si vedly i evropské akcie a akcie rozvíjejících se trhů.

Každopádně si netroufám říct žádnou prognózu pro zbývajících jedenáct měsíců. Svým založením jsem dlouhodobý investor a krátkodobé tržní výkyvy mě zajímají jen proto, abych mohl případně nakoupit další akcie ve slevě.

Hlavním faktorem budoucího vývoje je zvládnutí inflace. Jak vidíte její další vývoj?
Inflace v posledních měsících klesá, to je povzbudivé. Ceny energií šly výrazně dolů a dodavatelské řetězce už fungují lépe. Na druhé straně je příliš brzy na to, abychom prohlásili boj proti inflaci za vyhraný. Zastávám názor, že základní příčinou toho inflačního problému jsou naše předchozí měnové a rozpočtové excesy.

Centrální banky udržovaly příliš dlouhou dobu úrokové sazby extrémně nízké a vlády neváhaly vytvářet obří rozpočtové deficity. Tím vznikly podmínky pro velký návrat inflace. Pokud se chceme s inflací skutečně vypořádat, potřebujeme vyšší úrokové sazby delší dobu. A stejně tak zodpovědnější hospodaření ze strany vlád. Osobně si myslím, že rychlý návrat ke stabilní dvouprocentní inflaci je málo pravděpodobný.

===


Práskačem snadno a rychle. Aplikace usnadní udávání kvůli přestupkům

Mobilní aplikace DashCamUK slibuje revoluci v hlášení pozorovaných dopravních přestupků. A nejspíš taky pořádný krok k policejnímu státu, kde každý občan ve vyšším zájmu dozírá na každého – a neváhá ho udat za sebemenší pochybení. Velká Británie zažije od května experiment, který se vyplatí sledovat.

Zvětšit fotografii

Revoluční změna v procesu hlášení pozorovaných dopravních přestupků. A taky dost možná nový nástroj policejního státu. | foto: Profimedia.cz

Barvoslepí řidiči, kteří do křižovatky vpálí na žlutou, pokud to tedy rovnou neříznou na červenou. Frajírci, kteří vaši přiměřenou rychlost jízdy ocení tím, že vás raději ostentativně předjedou přes dvojitou plnou čáru. Úsporní experti, kteří vás při odbočování nebo zařazování do jízdních pruhů neobtěžují směrovkami. Závodníci svištící třicítkovou obytnou zónou šedesátkou. Myškující hazardéři, profesionálové nedovoleného parkování…

Výčet přestupků, kterých můžete být za volantem svědkem, nebere konce. Ale pokud to neskončí nehodou, ten okamžik spíš prodýcháte a mávnete nad tím rukou – onoho pravidel nedržícího se řidiče nanejvýš vyprovodíte na cestu peprnými slovy. Většinou totiž necítíte potřebu suplovat činnost dopravní policie. Jen málokde fungují principy karmy tak dobře jako na silnicích – a tihle věční narušitelé zjevně jedou svým problémům naproti.

Ve Velké Británii to ale funguje drobet jinak. Účastníci silničního provozu tam podobné excesy neukázněných řidičů pasivně nepřehlížejí. Jsou si vědomi toho, že jedna taková černá ovce umí do problémů dostat celé stádo. A tak se dost proaktivně snaží o jejich vymýcení. Sami.
Prohřešky Britové nepřehlížejí

Každé třetí osobní auto – speciálně to platí pro vozy pojíždějící ve městech – je tam vybaveno palubní kamerou. A britští řidiči neželí vlastního času na to, aby až dorazí do cíle poslali inkriminovanou nahrávku se záznamem cizího dopravního přestupku policii. Neberou to jako nějaké práskačství, ale otázku osobní odpovědnosti za ochranu bezpečnosti vlastních silnic.

K mastné pokutě nebo k předvolání před soud se tak nemusí provinilec dopracovat jen tím, že jej zastaví policejní hlídka, pěknou momentku mu vyfotí radar nebo ho zachytí oko dopravních kamer. Mohou jej – a často tomu tak skutečně je – naprášit ostatní řidiči. A právě jim teď má vyjít vstříc mobilní aplikace DashCamUK.

Jde o volně stažitelnou aplikaci pro chytré telefony, která proces „nahlášení cizího dopravního přestupku“ do extrému zjednodušuje.
Já to viděl!

Zapnutá DashCamUK skrze čočky telefonu snímá vozovku před vozem. V paměti udrží třicet sekund záznamu, který se pak automaticky smaže a cyklicky se nahradí novou nahrávkou. Stejně jako stále rozšířenější palubní kamery, které vozí za čelním sklem i mnoho řidičů v Česku. A takhle „naprázdno“ běží, dokud se nepřihodí nějaká nemilá situace. Třeba zrovna to, že vás začne přes dvojitou plnou předjíždět jiný vůz.

Vy jen ťuknete na červené tlačítko nahrávání a kamera telefonu vedená aplikací se sama zaměří na celý akt. Snímat bude předjíždějící vůz, aby se pak zaměřila, zaostřila na jeho SPZ. Určí ji s přesností 99,9 procenta. Celou tu scénku si aplikace uloží do trvalé paměti. A hned poté, co zastavíte a vypnete motor, se tento záznam automaticky odešle na inspektorát dopravní policie. S metadaty o poloze, kde a kdy k prohřešku došlo, a o tom, kdo jej nahlásil. Nezabere to ani půl minuty.

Nemusíte pracně stahovat nahrávky z palubní kamery a hledat v nich doma u počítače moment, kdy se dělo nějaké to silniční bezpráví – nemusíte psát e-mail na policii, nahrávat přílohy přes úschovnu dat. Celý tento proces vyřešíte jedním ťuknutím – o zbytek se už postará spravedlnost.

Aplikace DashCamUK je prý schopná rozpoznat a zaznamenat jednadvacet různých přestupků, od překročení rychlosti přes „provádění nebezpečné jízdy“ až po řidiče, kteří za jízdy koukají do mobilu.

To poslední je docela zábavný detail, protože onen svědomitý řidič, ťukající na červené tlačítko nahrávání DashCamUK, se přirozeně přestupku dopouští též. Ale policie, které tím pomáhá, to s ním řešit nebude.

Mluvčí britské policie potvrdili, že řidiči používající tuto aplikaci pro hlášení cizích přestupků nebudou čelit riziku postihu za používání mobilního telefonu za volantem. Aplikace DashCamUK hlídá i „hlídače“ a kontroluje, zda proces odesílání hlášení probíhá ze stojícího vozu. Policie také potvrdila, že záznamy z aplikace bude možné použít jako důkazní materiál u soudu, pokud to bude potřeba.

Aplikace DashCamUK nemusí hlásit jen přestupky, může i přivolat pomoc k nehodě.
Odlišíme zrno od plev

Oleksij Afonin, šéfmanažer a hlavní vývojář společnosti DashCamUA, si od aplikace slibuje zvýšení bezpečnosti na silnicích a snížení počtu smrtelných dopravních nehod. Zatím tedy jen na silnicích v Británii, kde má být aplikace volně ke stažení od května. Ale výhledově by prý mohla být dostupná na celém světě.

„K dopravním nehodám nedochází náhodou – ve většině případů vede k tragédii nesprávné chování řidiče,“ říká Afonov. „To stojí pojišťovny po celém světě miliony a miliony dolarů. Skutečným problémem pro pojišťovny je rozlišit špatné řidiče od těch dobrých. A my jsme přišli na to, jak pro pojišťovny získat údaje o chování řidičů s pomocí crowdsourcingu, sběru dat od dalších řidičů.“

DashCamUK má i další funkce. Během několika sekund po nehodě může informovat policii, záchranáře a záchranné složky o přesném místě nehody. V některých případech může podat další informace – o počtu zraněných a jejich stavu. Zároveň můžeme informovat ostatní řidiče na silnici, kteří míří k místu nehody, aby nevjeli do bouračky. A pro pojišťovny je aplikace cenná tím, že dobře mapuje podmínky na místě nehody – vítr, sněžení, mlhu, déšť.

DashCamUK si v testovacím provozu zatím stáhlo do chytrých telefonů 40 000 řidičů, kteří už upozornili na 9 000 přestupků. Dá se očekávat, že od května se jejich počet náležitě zvýší. Palubní kamery má v Británii 33 milionů osobních aut, chytrý telefon prakticky každý řidič. Takže se teoreticky každý z nich může stát dalšíma „očima“ dopravní policie.

Kritici upozorňují na možná rizika toho, že mnozí řidiči začnou s aplikací lovit přestupky ostatních řidičů – a přitom zapomenou na to, jestli sami řídí bezpečně. A dopravní inspektorát může být paralyzován statisíci zaznamenaných přestupků. Jiní upozorňují, že aplikace je předzvěstí vzniku orwellovsky laděného policejního státu, kde každý hlídá – a ochotně v jakémsi vyšším zájmu udává – každého.

Vrtá vám hlavou jméno aplikace? Ne, překlep to není – vývojářská společnost se jmenuje DashCamUA, aplikace určená zatím výhradně pro Británii se jmenuje DashCamUK. Hlavní vývojář Oleksij Afonin – jak jméno naznačuje – je Ukrajinec a aplikace původně vznikala v Kyjevě.

===


Otočil svět majitelů domu vzhůru nohama. Vznikla tak legendární stavba

V Los Angeles dnes vládnou španělské obrozenecké domy, odkazy na tudorský styl i ranče, a především krabicový McMansion neboli sériově stavěné domy. Jsou však mezi nimi i experimenty v americké rezidenční architektuře sponzorované časopisem Arts & Architecture od nejlepších amerických architektů.

Tyto domy se řadí do kategorie „The Case Study Houses“, většinou byly postavené v polovině minulého století uznávanými architekty včetně Richarda Neutry, Raphaela Soriana, Craiga Ellwooda a dalšími.

Okna mají rámy z masivního teakového dřeva.

Šlo o návrhy staveb levných a efektivních modelových domů pro rezidenční bydlení ve Spojených státech koncem druhé světové války, kdy se očekával návratu vojáků. Program probíhal s přestávkami od roku 1945 do roku 1966. Prvních šest domů bylo postaveno v Kalifornii ještě před rokem 1948.

Tento nápad pak následovala řada odvážných projektů. Když architekt Gerald Horn uviděl výhledy na Pacifik z pozemku nových klientů v Manhattan Beach, věděl, co má dělat: „Otočit jejich svět vzhůru nohama“.

A tak navrhl dům s obytnou plochou 316 m2. „Naším cílem bylo umístit obytné prostory do horních pater a všechny ostatní funkce dát dolu,“ vysvětloval v odborných publikacích vlastní vizi a dodával, „tímto způsobem bychom mohli maximalizovat výhled a stále pracovat v rámci přísných výškových omezení v této čtvrti.“

Je třeba si uvědomit, že pro americké rodinné domy je téměř zákonem umístění obývacího pokoje a kuchyně ve spodním podlaží, v patře bývají jen ložnice a koupelny. I proto je Hornům návrh tak ojedinělý.
Obrácený dům

Horní patro obsahuje obývací pokoj, jídelnu a kuchyň na jedné straně a velkorysou hlavní ložnici v samostatném druhém křídle přístupném přes prosklenou chodbu. Neformální prostory, jako je pokoj pro hosty, kancelář a rodinné „zábavní centrum“, jsou v přízemí uspořádané kolem intimního atria.

Výsledkem je dynamická rezidence, která podle hodnoceni odborníků i veřejnosti je „senzační“ a „krásně detailní“, s „kreativním“ půdorysem ideálním pro kalifornské snění. Jde o budovu, která se stala v Manhattan Beach místní dominantou.

Obývací pokoj s klenutým stropem a nádherným výhledem

Sharon’s California House II je oceňovanou studií a zároveň výrazem modernismu z konce minulého století. Poskytuje vzácné nezablokované výhledy na oceán.

Otevřené interiéry mají klenbu z trámů vyztužených ocelí vyrobených na zakázku, okna rámy z masivního teakového dřeva. Umožňují panoramatické výhledy na vodu.
Vymyslel dům, který dodnes slouží studentům jako učebnice architektury

Hornovou specialitou byly stavby z litého betonu, oceli a skla, tento dům vyprojektoval jako dvoupodlažní. Obytné prostory ve tvaru U nad soukromým vnitřním nádvořím zcela přepracovaným jako velký zábavný dvůr s ohništěm má vestavěné posezení i dokonale umístěnou zídku, které dominuje okno po celé délce s výhledem na oceán.

I když je nemovitost jen pár minut od centra města a od pláže, prvotřídní poloha umožňuje pohodlné parkování hostů a klidné užívání okolí. Rezidence má tři ložnice, tři a půl koupelny a přímý vjezd do garáže pro dvě auta. To vše na pozemku o velikosti 628 m2.

V atriu lze stolovat nebo jen tak posedět s rodinou či přáteli.
Gerald Horn

Chicagský architekt Gerald Horn (1935–2014) začal svou kariéru tím, že pomáhal navrhovat odvážné modernistické domy v Kalifornii. Jeho projekty odrážely kontextově řízenou filozofii kolegů „Chicago Seven“, kteří se vzbouřili proti generickým krabicím z oceli a skla ze 70. let a pomohli posunout architektonický směr městských obydlí. Na rozdíl od jiných tvůrců v tomto vysoce výkonném postmoderním okruhu „Chicagská sedma“ našla způsob, jak se spojit originálně s minulostí, a to bez kopírování.

===

Zemřel spoluzakladatel Intelu, který vymyslel Mooreův zákon

Ve věku 94 let zemřel v pátek Gordon Moore, spoluzakladatel společnosti Intel a průkopník polovodičového průmyslu, jehož Mooreův zákon předpověděl neustálý nárůst výpočetního výkonu obvodů v elektronice na celá desetiletí. Oznámila to firma Intel a Mooreova rodinná dobročinná nadace.

Podle prohlášení zemřel Moore obklopen rodinou ve svém době na Havaji. Moore byl ženatý, s manželkou Betty měl dvě děti. Vášnivý rybář byl rovněž významným filantropem, spolu s manželkou Betty založil vlastní nadaci.

25. března 2023 v 1:07, příspěvek archivován: 25. března 2023 v 7:46
oblíbit retweet odpovědět

„Gordon Moore definoval technologický průmysl svým vhledem a vizí. Zasloužil se o odhalení potenciálu tranzistorů a inspiroval technologické odborníky a podnikatele napříč desetiletími. My ve společnosti Intel se Moorovým zákonem nadále inspirujeme a hodláme se jím zabývat, dokud nevyčerpáme prvky periodické tabulky,“ rozloučil se s Moorem nynější šéf Intelu Pat Gelsinger.

Moore a fyzik Robert Noyce disponovali znalostmi z oboru polovodičů a měli chuť samostatně podnikat. S pomocí finančníka Arthura Rocka se jim podařilo získat potřebný kapitál a v roce 1968 se zrodila firma – pozdější Intel. Když v roce 1971 společnost vyrobila svůj první mikroprocesor, sotva kdo mohl tušit, že se právě otevírá jedna z významných kapitol dějin výpočetní techniky. Procesory Intel se nakonec dostaly do více než 80 procent osobních počítačů na světě.

V článku napsaném v roce 1965 Moore poznamenal, že díky technologickému pokroku se počet tranzistorů v jednom integrovaném obvodu zdvojnásobí každých 18 měsíců při zachování stejné ceny. Tato předpověď se stala známou jako Mooreův zákon.

„Integrované obvody povedou k takovým zázrakům jako jsou domácí počítače – nebo alespoň terminály připojené k centrálnímu počítači – automatické řízení automobilů a osobní přenosná komunikační zařízení,“ napsal Moore ve svém článku dvě desetiletí před revolucí osobních počítačů a více než 40 let předtím, než Apple uvedl na trh iPhone. Přestože předpověděl nástup osobních počítačů, řekl časopisu Forbes, že si domácí počítač koupil až koncem 80. let.
„Výkon počítačů roste už 50 let podle mého zákona!“ diví se Gordon Moore

Moore se narodil v San Francisku. V roce 1954 získal doktorát v oboru chemie a fyzika na Kalifornském technickém institutu. Po škole pracoval v Shockley Semiconductor Laboratory, kde se potkal s Noycem. S ním a s dalšími šesti zaměstnanci pak v roce 1957 založil firmu Fairchild Semiconductor. V roce 1968 se Moore a Noyce rozhodli opustit firmu Fairchild a založili novou firmu, kterou později pojmenovali Intel.

Prvním zaměstnancem byl Andy Grove, pozdější ředitel firmy. Moore se v rozhovoru s časopisem Fortune označil za „náhodného podnikatele“, který neměl spalující nutkání založit firmu, ale on, Noyce a Grove vytvořili silné partnerství. Zatímco Noyce měl teorie o tom, jak řešit problémy s konstrukcí, Moore byl tím, kdo strávil hodiny vylepšováním tranzistorů a zdokonalováním Noyceových myšlenek, což se často vyplatilo. Grove doplnil skupinu jako odborník na provoz a řízení společnosti.

Časová osa Mooreova zákona do roku 2005

Do roku 1975 byl Moore výkonným prezidentem Intelu, i když on a generální ředitel Noyce se považovali za sobě rovné. V letech 1979 až 1987 byl předsedou správní rady a generálním ředitelem a předsedou správní rady zůstal až do roku 1997. V roce 2023 časopis Forbes odhadl jeho majetek na 7,2 miliardy USD.

V roce 2002 obdržel Prezidentskou medaili svobody, nejvyšší civilní vyznamenání v USA.

===


První vesmírná raketa vyrobená z většiny na 3D tiskárně po startu selhala

Společnost Relativity Space po několika předchozích přerušených startech v noci na čtvrtek vypustila svou 33,5 metru vysokou raketu ze Space Force Station na mysu Canaveral. Její díly byly z 85 procent vyrobeny na 3D tiskárně. Problém na druhém stupni rakety však vedl k neúspěchu mise.

Raketa Terran 1 startupu Relativity Space je dopravena na rampu Launch Complex 16 ve Space Force Station na mysu Canaveral.

Nosná raketa Terran 1 se ve čtvrtek krátce před půl pátou ráno vydala na cestu do vesmíru z rampy Launch Complex 16. Po několika minutách letu však selhala a nedostala tak svůj náklad na oběžnou dráhu. Tím nákladem nebyla žádná družice, ale první kovový 3D díl, který společnost vyrobila před šesti lety.

Startup Relativity Space chtěl podle agentury AP tento suvenýr vynést na několik dní na oběžnou dráhu do výšky asi 200 km, než by spadl do atmosféry a tam shořel spolu s horním stupněm rakety.

Zatímco první stupeň po startu z Cape Canaveral Space Force Station splnil svou úlohu a oddělil se podle plánu, horní stupeň svůj úkol nesplnil. Podle dosavadních informací byl problém s motorem druhého stupně a stroj se tak zřítil do Atlantiku.
Relativity Space @relativityspace

Today’s launch proved Relativity’s 3D-printed rocket technologies that will enable our next vehicle, Terran R. We successfully made it through Max-Q, the highest stress state on our printed structures. This is the biggest proof point for our novel additive manufacturing approach.… https://t.co/S5gkZcy4ap https://t.co/9iaFVwYoqe
23. března 2023 v 5:05, příspěvek archivován: 23. března 2023 v 10:13
oblíbit retweet odpovědět

„Dnešní start prokázal technologie společnosti Relativity pro 3D tisk raket, které umožní výrobu našeho dalšího nosiče Terran R. Úspěšně jsme prošli stavem Max-Q, což je nejvyšší zátěž našich tištěných struktur,“ vysvětlují inženýři firmy, že i přes celkový neúspěch měl start nějaké pozitivní výsledky.

Byl to třetí pokus o start z místa, které kdysi sloužilo jako raketová základna. Začátkem tohoto měsíce se Relativity Space přiblížila na půl sekundy ke startu, motory rakety se zažehly a pak náhle zhasly.

Terran 1 je dvoustupňová, 33,5 metru vysoká a 2,3 metru široká raketa, jejíž díly byly z 85 % vytištěny na speciálních 3D tiskárnách s názvem Stargate Metal Printer. Platí to i pro motory, které k pohonu používají kapalný kyslík (LOX) a kapalný zemní plyn (LNG). Terran 1 má na svém prvním stupni devět motorů Aeon a na druhém stupni jeden motor Aeon Vac.

Stroj je podle společnosti největším 3D tištěným objektem, který existuje a který se pokusil o orbitální let. Cílem startupu je vyrobit větší nosič, který bude využívat 95 % dílů z 3D tiskárny, které budou opakovaně použitelné pro více letů. Společnost Relativity Space v roce 2015 založila dvojice mladých leteckých inženýrů.

Na 3D tisk spoléhají i další kosmické společnosti, ale tyto díly tvoří jen malou část jejich raket.

===

To by nebyl Apple, aby to neudělal po svém. Přechod na nový konektor ztíží

Začátkem loňského října schválila Evropská unie nařízení zavádějící v členských státech jednotnou nabíječku. Na konektor USB-C tak musí povinně přejít i Apple, který se mu zuřivě bránil. Evropskému nařízení se sice podvolí, ale nutnost vzdát se vlastního lightningu ve výsledku zkomplikuje.

Jeden nabíjecí konektor pro všechna přenosná zařízení. Taková byla už před víc než deseti lety vize Evropské unie, s myšlenkou jednotné nabíječky přišla totiž již v roce 2009. Finální podobu však nabrala až loni v říjnu, podle již platného nařízení musí být v EU prodávané mobilní telefony, tablety, digitální fotoaparáty a další přenosná zařízení vybavena nabíjecím portem USB-C nejpozději do roku 2024. Výjimkou jsou notebooky, na které se tato povinnost rozšíří na jaře 2026.

Pro mnohé výrobce se až na pár výjimek nic nemění, například v případě androidích smartphonů je „céčkové“ USB již prakticky standardem. Přejít na nový nabíjecí konektor však musí i Apple, který snahu Evropské unie dlouhodobě kritizoval. Chce-li dál prodávat své přístroje v Evropě, musí legislativě vyhovět.

Marketingový ředitel Applu Greg Joswiak už loni v říjnu informoval, že firma na USB-C konektor přejde. Vybaven by jím mohl být již nadcházející iPhone 15, což naznačují i různé úniky. Jenže se také ukázalo, že si to Apple udělá tak nějak po svém. Možná tak činí na truc EU. Každopádně uživatele to nepotěší.

Podle známého analytika Ming-Chi Kua chce totiž Apple omezit kabely, které budou moct uživatelé se standardizovaným portem používat. Respektive si „vyčlení“ kabely, které půjdou s iPhonem používat naplno. Kuo totiž podle portálu 9To5Mac uvedl, že rychlejší nabíjení iPhonu 15 bude možné pouze při použití certifikovaného kabelu. Není to poprvé, co se o něčem takovém mluví.
Zmatky s povinnou jednotnou nabíječkou. Nabíjení je pomalé

Zpráva, že standardní USB-C konektor iPhonu 15 a v balení dodávaný nabíjecí kabel Apple vybaví po vzoru svého lightningu autentizačním čipem, se objevila již v únoru na čínské sociální síti Weibo. Ze strany Applu má jít o snahu omezit příslušenství, které bude možné s iPhony používat. A to možná z důvodu minimalizace rizika poškození telefonu.

Mimo to Kuo očekává, že s nástupem USB-C vzroste kvůli certifikaci poptávka po kompatibilních certifikovaných nabíjecích adaptérech. Řada uživatelů se totiž poté, co Apple v roce 2020 přestal do balení přidávat adaptér, vrátilo ke starým nabíječkám včetně kabelu. Ty však s nástupem nového standardu již nebude možné použít.

Na trhu sice existuje řada USB-C nabíječek třetích stran, nicméně proces certifikace společnosti Apple může funkčnost jakéhokoli necertifikovaného produktu snížit. To znamená, že bez správného adaptéru nebude možné telefon nabíjet plným výkonem. Platit to bude i v případě, kdy bude chtít uživatel použít s certifikovanou nabíječkou jakýkoli USB-C kabel, který bude mít po ruce.

Kuo už dříve uvedl, že vrcholná dvojice 15 Pro a 15 Pro Max (hovoří se i o novém pojmenování Ultra) bude opatřena portem podporujícím USB 3.2, zatímco nižší modely (15 a 15 Plus) se musí smířit s pomalejším standardem USB 2.0.

Kuem zmiňované omezení v případě USB-C portu u iPhonů může být ovšem jen „přechodným“ obdobím. Dlouhodobě se totiž spekuluje o zcela bezdrátových zařízeních, tedy iPhonech bez jediného fyzického portu, v jejichž případě se nabíjení i přenos dat řeší výhradně bezdrátově. Je však otázka, nakolik jsou na takový krok připraveni uživatelé. Prozatím se budou muset smířit s tím, že při výběru vhodného nabíjecího USB-C kabelu bude třeba zajímat se o to, zda je daný kabel plně kompatibilní s iPhonem.

===

Kde je hranice mezi Evropou a Asií? Stovka důvodů, proč to nikdy nezjistíte 

Z hlediska zeměpisu je to zajímavá otázka. Kde se vlastně nachází hranice mezi Evropou a Asií? A co vlastně ve skutečnosti Evropa je? Dá se to nějak definovat podle kultury, přírody nebo nedejbože politiky? Zkusili jsme tuto hranici najít a nebyl to zrovna snadný úkol.

Hranice a památník Evropa-Asie u vesnice u vesnice Promysla, Permská oblast Ruská federace

Hranici mezi Evropou a Asií jsme hledali v zeměpisu, politické geografii, kulturní historii, dívali jsme se na ni očima nestranného cestovatele i přírodovědce. Chtěli jsme najít odpovědi na nejasnosti, které se objevují v mapách, atlasech a encyklopediích. No, nebudeme zdržovat, žádnou přesnou hranici jsme nenašli. Zato jsme objevili snad sto důvodů, proč tuto hranici najít nemůžeme.
Kontinent, nebo světadíl?

Hned první zádrhel spočívá v geografii. Evropa je světadíl. Aby běžné texty hezky vypadaly, používá se občas atraktivnější synonymum kontinent. Ale pozor! Naše geografická škola kontinent a světadíl rozlišuje. Oba pojmy se pyšní výkladem v zeměpisném slovníku. Kontinent je „rozlehlá a souvislá část souše obklopená světovým oceánem“. Zato světadíl představuje „oblast se samostatným historicko-geografickým vývojem“. Pro následující řádky jsou tyto definice dost klíčové.

Mimochodem – počty kontinentů podle různých výkladů oscilují od tří do osmi. Naše geografická škola jich uvádí pět, sloučila nás totiž do Eurasie, která se rozprostírá od Atlantiku po Pacifik. Naopak světadílů stanovila sedm a v této definici již příslušíme k Evropě. Ovšem mnozí odborníci pojem světadíl aktuálně považují za archaismus.

Mapa světa s barevně odlišenými kontinenty, kterou používá například i Wikipedie. Tento obrázek používá rozdělení na sedm kontinentů, na stejné stránce Wikipedie ovšem najdete i mapu světu se šesti barevně odlišenými kontinenty.

Další nejasnost vnáší historický vývoj. Hranice Evropy a Asie se v průběhu dějin mnohokrát měnila. Jako první ji vytyčili antičtí zeměpisci. Staří Řekové ji vedli středem Středozemního moře. Následně se přesouvala dál k východu a hraničními čarami se postupně stal Kerčský průliv i řeka Don. Ve starověku se objevila též kavkazská linie u řeky Rioni v Gruzii. Michail Lomonosov zase vedl hranici od jihu po Donu, dále po Volze a vysoko na severu po Pečoře.

Do dohadů pak zasáhly politické zájmy, rozdílné geografické školy a podrobné průzkumy v terénu. Nejčastěji bývá akceptována tzv. Strahlenbergova hranice z roku 1730, kterou také schválila Mezinárodní geografická unie (IGU). Ovšem okolo této hranice se točí řada výjimek, rozporů, nejasností, dřívějších reliktů a pokusů o její revizi.
Intuice klame

Zkusme si projít pomezí Evropy a Asie pěkně od severu. Přesně stanovit bod se severním počátkem pevninského rozhraní obou světadílů je loterie, ve které si nanejvýše můžeme hodit korunou. Hned dvě, respektive tři možnosti skýtá pobřeží Karského moře. Čtvrtá se dříve uváděla nepatrně západněji – u sousedního Pečorského moře. V Karském moři nejčastěji vede Bajdarackým zálivem. Nad ním se topoří pohoří Ural.

Modrá linie – průběh hranice podle IGU, uplatňuje se i v české geografii, např. ve Školním atlase světa. Červená linie – intuitivní hranice po hlavním hřebenu Uralu a korytem stejnojmenné řeky do Kaspického moře.

Intuitivně by hranice měla vést po hlavním hřebenu Uralu. Ano, dlouho tomu tak bylo. Poté hranice plynule pokračovala korytem stejnojmenné řeky až do Kaspického moře. Tato varianta se příležitostně uznává, zejména linie na řece Uralu. Moderní geografie, včetně IGU, ji však dost absurdně vede po východním úpatí pohoří. Zdánlivá absurdita má ovšem své opodstatnění: Ural vznikl při nárazu prakontinentů, geomorfologicky jde o jeden celek, a proto by neměl být v rámci fyzického zeměpisu rozdělen. Celé horstvo Uralu tudíž náleží Evropě.
Pobavte se zeměpisem. Najdete hory, řeky nebo města na slepé mapě Evropy?

Mezinárodní geografická unie následně směřuje hranici východněji k řece Embě do Kazachstánu. A po ní ke Kaspickému moři. Poslední podrobné výzkumy se tam v terénu odehrály roku 2010, obě předešlá pomezí na řekách Uralu i Embě zpochybnily a ruští vědci navrhli za hranici světadílů východní okraj Kaspické nížiny. Ale IGU tyto výsledky zatím nezohlednila.
Evropa versus Spojené státy

Pojďme na jih. Okolí delty Volhy s nesmírně fotogenickou přírodou je jasné a podle všech možností nezpochybnitelně náleží do Evropy. Ale když se přiblížíme ke Kavkazu, vypukne totální zmatek. Tady najdeme hned několik verzí geografické hranice a ani jedna nemá žádné uspokojivé řešení, které by uznal celý svět.

O stěžejní rozpor, který nejvíce rezonuje a promítá se daleko mimo zeměpis, se zasloužila americká geografická škola, která považuje Kavkaz za čistě evropské pohoří. Kavkaz je složitou horskou soustavou a americká teorie primárně vycházela z názoru, že bílá a kavkazská rasa tvoří kolébku evropské civilizace. Naopak evropská škola řadí Kavkaz kompletně do Asie. A stejný názor sdílí ruští geografové.

Rozdílné varianty hranice mezi Evropou a Asií. Červená linka odpovídá Strahlenbergově hranici dle IGU.

Ještě dost daleko od vysoké brázdy Kavkazu hranice podle IGU odbočí po řece Kumě k severozápadu, pak se sníženinou dostane k Donu a přes Azovské moře vyústí do Kerčského průlivu na východě Krymu. Na obrázku tuto hranici vidíte jako variantu A.

Ovšem na jih od této hranice vypukne geografické peklo. Dalších šest čar v mapě kavkazského regionu zakresluje tu „zaručeně pravou“ hranici. Část jich rozdílnými cestami rovněž směřuje ke Kerčskému průlivu, jiné končí různě na východním černomořském břehu. Maximalistická varianta Evropy tady kopíruje politickou hranici bývalého SSSR. Tu pro změnu zase preferuje část britských geografů.

Brodím se mnoha odkazy i prameny. A zoufale se snažím najít příčiny, proč má být správná verze X a nikoli verze Y. A proč je těch linek v mapě tolik? Čím hlouběji se nořím do tématu, tím více objevuji rozpory bez podrobného a srozumitelného objasnění. Většina podkladů vágně informuje o nejasnostech, případně protežuje hranici IGU s mnoha „ale“ – od leckdy diskutabilní Wikipedie přes rozhovory s geografy až po odbornější články. Rozdílné polohy hranice se vlečou školními atlasy světa napříč zeměkoulí i časovými epochami.

Svět podle Hérodota – 5. století před naším letopočtem

Celkově se do hry o hranici promítá více faktorů. IGU vychází z polohy dávného průlivu mezi Černým a Kaspickým mořem. Což je podobný případ jako Ural. Američané operují s rozvodím na hřebenu Velkého Kavkazu. Z minulosti vystupuje starověké pomezí u gruzínské řeky Rioni, kam umístil hranici obou světadílů „otec historie a geografie“ Hérodotos. Za jeho časů se ovšem dotyčná řeka jmenovala Fasis.
Chaos, peníze, politika

Zeměpisný zmatek Kavkazu se nekontrolovaně přelévá do ostatních sfér a postupně graduje. A najednou se vynořil na scénu vyšší level hranice Evropy s Asií – politická geografie. Rozporu, který na Kavkazu vzniká, se všichni zainteresovaní snaží maximálně využít ve svůj prospěch – od kavkazských států až po velmoci.
KVÍZ: Poznáte evropské země podle slepých map?

Pět rozdílných variant hranice se týká Gruzie (počítáno včetně Abcházie) a stejně tak Ázerbájdžánu (i s enklávou Nachičevanem). Další dvě hraniční čáry se týkají Arménie. Sportovní kluby z kavkazských států se účastní evropských soutěží, ázerbájdžánská metropole Baku roku 2012 hostila finále pěveckého klání Eurovize. Do ní se Ázerbájdžán zapojil v roce 2008. Ale podle zeměpisné hranice IGU nemá Baku s Evropou nic společného.

Americký pohled šalamounsky prezentují stránky Světové faktografie CIA (The World Factbook). Ty sice navenek řadí Gruzii i Ázerbájdžán do Asie, nicméně zdůrazňují, že malé části obou zemí geograficky náleží do Evropy. A CIA přes všechny možné kontroverze není hospodským spolkem pivních zeměpisců z krčmy na periférii.

Vysoké hory, otevřené pláně a lesy. Jižní Kavkaz je jednou z nejbohatších biosfér na světě. (1. ledna 2020)

I mimo Kavkaz se s nejednoznačnou hranicí Evropy a Asie účelově žongluje. Zejména v případě zemí, které se ocitly na území obou světadílů. Dlouhá část pomezí Evropy a Asie prochází Ruskem. Tam to navenek není tak dramatické. Potíže mohou nastat pro naše cestovatele v případě pojištění léčebných výloh, jelikož pojišťovny striktně odlišují evropskou a asijskou část Ruska. Jde o to, kudy ji jejich likvidátoři přesně vedou.

Mnohem zajímavější situace vyvstala v Kazachstánu. Dvě varianty linie, včetně té IGU, procházejí jeho západním územím. Třetí kopíruje politickou hranici na západu země a Kazachstán kompletně přesouvá do Asie. Kazachstán byl nejprve členem Asijské fotbalové konfederace, později vstoupil do naší UEFA.

Další zemi rozloženou na obou světadílech tvoří Turecko. Kus Evropy mu bezpochyby patří, tudíž je zčásti evropskou zemí. Tamní fotbalové týmy kopou evropské poháry. Turecko dlouho usilovalo o vstup do EU. Nicméně jako evropský stát se moc nebere.

Sporný výklad hranice přidělá vrásky na čele rovněž zcela apolitickým cestovatelům a opět tu hraje prim Kavkaz. Toto téma pořád zůstává žhavé a plní stránky diskuzí. Díky rozporům o primát nejvyššího vrcholu Evropy soupeří Mont Blanc na pomezí Francie s Itálií (vrchol si přisvojuje čistě Francie) a Elbrus v Ruské federaci. A i u Elbrusu vidíme rozpor mezi evropskými a americkými zeměpisci. Neboť americká společnost National Geographic Society suverénně připisuje prvenství Elbrusu. Černé na bílém to uvidíte zde.

Samozřejmě že vlastnictví území s nejvyšším bodem světadílu posiluje roli Francie. A dodává jí důležitý pocit, když její význam na mezinárodním poli během druhé půle minulého století hodně povadl. Tudíž si Francouzi svůj nejvyšší vrchol Evropy nenechají snadno sebrat. Hra o vrcholy se ovšem přenáší do ostatních sfér. Dříve jsem se aktivně věnoval horské turistice. „Víš, proč Francouzi nikdy neuznají Elbrus?“ optal se mě u ohně parťák, který zbožňoval Kavkaz. Netušil jsem. „Protože by jim tam klesly příjmy z cestovního ruchu,“ odpověděl. Dává to smysl.
Lákadla pro turisty

Kola turistického byznysu neroztáčí jen Mont Blanc. Turismus se méně zřetelně přiživuje po celém rozhraní Evropy a Asie. Ruku na srdce, kdo z cestovatelů nikdy nezatoužil po atraktivním snímku, jak stojí jednou nohou v Evropě a druhou v Asii?

Z výjimečné pozice na pomezí dvou světadílů se snaží vytěžit hned několik míst. Speciální most pro pěší mezi Evropou a Asií překonává řeku Ural v Orenburgu na území Ruské federace. Vedle silnice u Perviuralsku se tyčí na hranici světadílů monumentální obelisk.

Nejužší místo průlivu Bosporu na naší straně hlídá „Římská“ (dle křesťanské víry myšleno „evropská“) pevnost Rumeli hisari. Z protilehlé asijské strany jí sekunduje Anatolská pevnost – Anadolu hisari.

Podobných památníku lze navštívit více. Nejen v Rusku, nýbrž také na teritoriu Kazachstánu, například v městě Atyrau, kudy též protéká řeka Ural. Po ní ale dle IGU hranice již nevede. Nutno podotknout, že řada těchto památníků mohla vzniknout v době, kdy se řeka Ural za hraniční čáru ještě brala. Nicméně místní marketing cestovního ruchu změny nepřipustil. Ostatně proč by to dělal? A kolik turistů se v Istanbulu nechalo převézt na východní břeh Bosporu jen proto, aby si odškrtli, že navštívili Asii? Určitě dost.
Končí Evropa za Jihlavou?

Politická geografie má svá úskalí. Do map se velice často promítají pletichy, lavírování, manipulace i střety zájmů, které leckdy naprosto popírají realitu. Občas se s nadsázkou a škodolibostí tvrdí, že Evropa končí za Berlínem, Prahou, Jihlavou, Brnem… (Nehodící se škrtněte a hranici si flexibilně upravte podle vašeho bydliště i názoru.) Před třiatřiceti lety jsem s většinou národa věřil pofidérním sloganům typu „zpátky do Evropy“. Nějak mi nedocházelo, že v Evropě jsme byli vždy a zřejmě ještě dlouho budeme.

Zelená: země Evropy bez území v Asii. Světle modrá: evropské části Ruska, Turecka a Kazachstánu. Tmavě modrá: asijské části Ruska, Turecka a Kazachstánu. Světle růžová: asijské státy někdy na základě geopolitických, kulturně-historických a ekonomických kritérií řazené k Evropě. Šedá: asijská část Egypta. Fialová: země Asie, bez území v Evropě

Teď se často pojem Evropa v podobném manipulativním slovníku vztahuje čistě k Evropské unii, kde všichni radostně, jednotně, svorně a nekompromisně sdílíme „evropské“ hodnoty. Až na drobný renonc, jelikož náš evropský unijní bratr Kypr nezpochybnitelně leží v Asii. A sporná zůstává též pozice řeckých ostrovů u maloasijského pobřeží Turecka. Primárně hranice Evropy s Asií probíhá středem Egejského moře. To by však Řecko leželo na území dvou světadílů. A Řecku se moc do náruče Asie asi nechce… Tím pádem zde tlačí na shodu zeměpisné hranice Evropy s jeho politickou hranicí. Té se drží mnoho informačních zdrojů, ale rozhodně ne všechny.
Absolutně rozostřená kulturní hranice

Blížíme se do finále a otevíráme Pandořinu skříňku. Prosím, vraťte se k výkladu pojmu světadíl, který říká, že světadíl je oblast se samostatným historicko-geografickým vývojem. Turecko tedy podvědomě řadíme do Asie. Ale jeho předchůdce – Osmanská říše – po dlouhá staletí zabírala celou jihovýchodní Evropu. A jihovýchodní Evropa se s ní svým historickým vývojem plně propojila.

Sotva šest set kilometrů od Břeclavi leží bosenský Cazin, kde se mezi pozůstatky starobylého hradu tyčí minaret s mešitou, jejíž historie se datuje do roku 1576. Mešita je stále funkční a slouží místním Bosňákům, kteří zde žili dávno před Osmany. Jen během jejich nadvlády postupně a většinou dobrovolně konvertovali k islámu. Tady nejde o současnou migraci, o které můžeme spiklenecky debatovat, zda je skutečně spontánní v důsledků válek, nebo odněkud zpovzdálí zcela záměrně řízená. Obyvatelstvo bosenského Cazinu je původní.

I toto je geograficky Evropa! Buddhistický klášter v kalmycké metropoli Elistě

Vůbec celý region Balkánu svojí historií, kulturou i atmosférou odporuje standardním představám Evropy. A je jedno, jestli se touláte v makedonském Skopje, albánském Beratu, srbském Niši nebo bulharském Šumenu. Tam už opravdu zaklepal na dveře Orient. Začíná snad doopravdy kulturně-náboženská hranice obou světadílů před Brnem nebo hned za ním? Protipólem z druhé strany je zase čistě asijský Izrael, který se převážně řadí k evropské civilizaci.

Nicméně absolutní kulturní úlet představuje Kalmycká republika, která se nachází poblíž delty Volhy. Tuto republiku všechny verze hranice geograficky umístily do Evropy. Ovšem náboženstvím Kalmyků, kteří sem před pár staletími přišli z oblasti Číny, a tudíž je již považuji za starousedlíky, je tibetský buddhismus! A etnicky smíšené městečko Liman v sousední Astrachaňské oblasti Ruské federace se pyšní absurdním mixem svatyní: pravoslavným kostelem novobyzantského střihu, buddhistickým chrámem ve stylu dálného východu a mešitou, jakých jsou pod Kavkazem rozesety stovky.
Přírodovědecké okénko

Politické i kulturní mapy narýsoval člověk. Jak se k otázce hranice obou světadílů staví příroda? Tady se oba světadíly prolínají: svorně se dělíme o tundru, tajgu, lesy mírného pásu i Středomoří. Podnebí, vegetaci i živočišstvo západní Evropy více ovlivňuje oceán, směrem k východu se pak hlásí kontinentální klima. Kdysi kompaktní pruh stepí, než se mnohde proměnil na obilnice, začíná v Budžaku u delty Dunaje a končí v Kazachstánu.

Evropa ve 12. století

Dejme teď slovo pamětem přírodovědce. Docent Julius Komárek bádal před první světovou válkou u řeckého městečka Sufli poblíž Egejského moře. A své výzkumy doplnil poznámkami: „… ta všechna mnohá jiná zvířata byla pro nás novinkami jihu a připomínala nám, že jen lidským omylem je tento kraj pokládán za Evropu, kdežto ve skutečnosti je Čam-köi monastýr a místo, na němž sedíme, součástí Malé Asie, kterou Dardanely a Bosporus oddělují jen formálně od pravé vlasti.“ A svoji úvahu uzavřel následovně: „Evropa severní jest vlastně jen velikým poloostrovem asijské pevniny a v Evropě jižní, jmenovitě na východním Balkáně, začíná již suchá a teplá Malá Asie s kontinentálním podnebím.“

Takže kde přesně ta hranice mezi Evropou a Asií je?

===


Sopečný Sao Miguel nabízí vodopády, staré majáky i termální prameny

Úzké klikaté silničky a úsporně stavěné domky vytváří zdání, že São Miguel je takovým Hobitínem Atlantiku. Tento ostrov zkrátka umí překvapit. Počasím, divokou přírodou, krásou. Pokud na dovolené nechcete spěchat a zážitky raději vstřebáváte poklidným tempem, je tato zelená perla Azorských ostrovů přesně tím pravým místem pro vás.

Miradouro da Ponta do Sossego je jedna z těch „vyhlídek“, kde se dá posedět a klidně i meditovat. Tahle zahrádka s vyhlídkou na oceán nemá chybu. | foto: Radomír Dohnal, iDNES.cz

Cesta leteckými přískoky přes Vídeň a Lisabon nám zabrala bezmála čtyřiadvacet hodin. Ne zrovna komfortní let nás nutí vzdát hold všem mazákům, kteří na letišti v Ponta Delgada – kde my vystupujeme – nasedají ještě na třetí let na Flores, nejzápadnější zastávku Azorského souostroví.

To my se raději skromně přidržíme souše ostrova São Miguel, který místní nazývají Ilha Verde – Zelený ostrov. A právem.

Po rozplizlé předjarní šedi české krajiny nám výhledy servírují snad padesát odstínů zelené, hezky od smaragdové po mechovou. Podivovat se nad nimi nepřestaneme ani poté, co si vyzvedneme klíčky od auta z půjčovny a vyrazíme otestovat v nové dopravní situaci své staré řidičské schopnosti. Devadesátka na dálnici - kde se nekupuje známka - šedesátka na okreskách, čtyřicítka ve vesnicích a dvacítka tam, kde velí zdravý rozum.

Přesto nám to netrvá ani patnáct minut, a už stojíme na severním pobřeží ostrova, u Capellas, s výhledem na útesy. „To bylo jako všechno?“ říkáme si. Zdání ale klame. Ostrov se totiž šířkou pohybuje jen mezi osmi až patnácti kilometry, zato je protáhlý z východu na západ, v délce přibližně 90 kilometrů. Měřítka jsou tu na první pohled skutečně kapesní, celý ostrov se dá objet za den dvakrát. Ale proč by to někdo dělal?

Navíc toho že si tu kilometry asfaltu krájíme autem, rozhodně nelitujeme. Reliéf je silně kopcovitý a cyklistice – byť jsou tu opravdu dobré cesty – terén vážně nepřeje. Borců na kole potkáme za týden jen asi pět, a všichni vypadají, jako by už dlouho trénovali na Tour de France.

Auto si pochvalujeme i kvůli děravému autobusovému spojení, které funguje mimo větší městečka jen na velmi volné neintuitivní bázi. Vůz je výhodou a jistým útočištěm taky kvůli počasí.

Sao Miguel je sopečným ostrovem. Do jeho skalisek a útesů je tu vepsáno hned několik vulkanických kapitol. Nyní je tu ale bezpečno.
Tak sluníčka se vám zachtělo, mazánci

Na São Miguel můžete zažít čtyři roční období. Málokdo už ale doplní, že v jediném dni. Střídání větrných smrští, nevypočitatelných bouřek s přívalovým deštěm, mrholení až sněžení, či mlhy tak husté, že by i Rákosníček cestou k rybníku zabloudil, jsou tu prý typické spíš pro únor. Místní sami trochu omluvně říkají, že se jejich klima v posledních letech trochu zbláznilo a dělá si, co samo chce.

Podle dlouhodobé meteorologické statistky je tu v průměru hlášeno do roka 200-220 deštivých dní. Naštěstí pro nás neexistuje špatné počasí – jen špatné oblečení. A vždycky když už začínáme trochu brblat, že na Islandu by snad foukalo míň a na Špicberkách by teď bylo tepleji, vykoukne z mraků sluníčko a epizoda s nepohodou je hned zapomenuta. Protože pokud zrovna neprší, připomíná tento ostrov ráj.

Trasy nad malebnou vesničkou Faial da Terra mají přiměřená měřítka. Můžete si tu střihnout pěti, sedmi i sedmnáctikilometrový okruh, Podle chuti.

Starají se o to například tamaryšky, vavřínové háje, kamélie, cykasy, hortenzie, magnólie, azalky, divoké zázvory, ohromné kryptomerie, vřesovce, kaliny, ibišky, borovice, cedry, jinany, palmy, eukalypty… byl by to po čertech dlouhý seznam, protože na 1 400 zdejších botanických druhů – včetně asi 170 lokálních endemitů – připadají tucty dalších zavlečených, ale překrásných exemplářů. A pokud něco z toho zrovna nekvete, tak to aspoň nádherně voní anebo jen tak krášlí.

Úzké silničky vymezené černými zídkami ze sopečného kamene lemují aleje vzrostlých platanů - pod nimi je růžovo kvetoucími keři - zatímco horizont připomíná kapradinami prales prvohor. Každý okamžik tu připomíná výlet do botanické zahrady. Ovšem zahrady, ve které se nenudíte, protože je pořád na co koukat a za další zatáčkou – a těch tady je – se scenérie znovu mění.
Koukněte, jak je u nás hezky

São Miguel vás ale nenechá obdivovat svá zákoutí zpoza volantu dlouho. Kouzelným slůvkem, které na vás volá ze značek každých pár stovek metrů, je miradouro. Odbočky k vyhlídkovým místům. Musí se nechat, že místní dobře vědí, co tu mají hezkého. A umí turistům tyhle své mimořádnosti náležitě prodat.

Tohle není botanická zahrada, ale dočista „obyčejné“ odpočívadlo u sjezdu z dálnice.

Zdobné parčíky přecházející v ostrovní džungli, kaskády vodopádů, námořní majáky, dech beroucí výhledy na Atlantik, tuhle vrak mělce potopené lodi, větrný nebo vodní mlýn, přírodní koupaliště, a támhle romantická zátoka s rybářským přístavem. Pro sebe jsme si tyhle vyhlídky přejmenovali na miraďoury, protože dost často obnášely několikasetmetrový pěší sešup k pobřeží. Ale ani jednou jsme zacházky nelitovali.

Každá vesnička se tu snaží v těžké konkurenci trochu vyniknout, takže kromě dvou tří takových vyhlídek nabízí na svém katastru i okružní pěší trasu po pamětihodnostech, plus ještě nějaké to řemeslné muzeum či dílnu, a ještě piknikové místo s posezením u grilu nádavkem.

Ostrov tedy můžete prosvištět tempem rychlíku, instantní zážitky si tu můžete draze od místních cestovek kupovat - ale když jej začnete opravdu objevovat po svých, vystačíte s tím dlouhé týdny.

Další body k dobru si ostrované zaslouží za skvělé značení pěších stezek, udržovanost všech těch atrakcí a čistotu. Jen počet vyhlídek tu přesahuje tři stovky, a u žádné z navštívených jsme nenarazili na nevysypaný koš, odpadky na zemi nebo zamčené či špinavé toalety. Dáváme tomu pět zlatých kadibudek z pěti možných.

Túry nad Faial da Terra nabízí hodně silné zážitky. Terén připomíná spíš divoké džungle.

A jestli už chválíme, nesmíme opomenout samotné obyvatele. Milí, vstřícní, pohodoví. Mimo hlavní město jsou sice s angličtinou dost na štíru, a jejich ostrovní portugalštině jsme nerozuměli ani zbla. Ale vůle domluvit se, poradit nám nebo si jen tak poštěbetat s cizincem tu nechyběla nikomu.

To už jim pak člověk snadno promine vražedně úzké klikaté uličky, i gastronomii, s níž se naše chuťové buňky úplně nesžily. Jako by tu ryby měli radši živé v moři, než na talíři a to krvavě-prejtové chouriço snad připravovali pro kantýnu v Pekle. Ale proti jejich sýrům, olivám, hovězímu, ananasové marmeládě, hutným a chutným polévkám, silné kávě nebo vynikajícímu světlému chlebu neřekneme křivého slova.

Co tedy vyzvednout a doporučit - a co klidně oželet - když už na São Miguel zavítáte?
Ne až tak pravdivé legendy

Pozor u plánování výletů, které jsou hop nebo trop. Ať se nechytíte do pasti. Vyhlídky na vnitrozemská jezera uvnitř někdejších kalder sopečných kráterů, ať už u namodralého Lagoa di Fogo anebo zelené trojice v Sete Cidades, jsou nepochybně silným zážitkem. Pokud si ale počasí postaví hlavu, nejspíš si je v mlze moc nevychutnáte.

Plánovat výlety na Sao Miguel znamená sledovat průběžně předpověď počasí. Jinak to dopadne takhle: tohle je vyhlídka na Lagoa Azul. Krása, že?

Ostatně ani pěší hřebenovky nejsou za poryvů atlantické vichřice zrovna příjemným zážitkem, jak jsme se na vlastní pláštěnky přesvědčili.

Zklamáním byl i sestup k sopečnému jezeru v přírodní rezervaci Congro. Po sesuvech půdy tu probíhala plošná rekonstrukce stezky, a hezky tu zase bude – až za pár let. Vyhlášené lázně u zátočiny v Ponta da Ferraria, jejíž hlavní atrakcí - podvodní vřídla ohřívající mořskou vodu – jsou už také pár let mimo provoz, a přesto jsou neustále inzerovány jako místo hodné zastavení. I dnes je to hezké na koukání, ovšem ne na koupání.

O něco „slabší“ to bylo i ve vesničce Caldeiras, která žije z termálních pramenů a nabídky cachtání ve vodě z termálních pramenů. Za poněkud přetaktovanou považujeme i legendu zdejších čajových plantáží. Nečekejte žádné tradiční sbírání lístků do proutěných košíků, ale strojovou sklizeň kombajnem.

Legenda zdejší čajové produkce je možná trochu nafouknutá, ale určitě to neznamená, že by zdejší čaj byl špatný.

Tady už ale s kritikou brzdíme. Jediné dvě čajové plantáže v Evropě se nachází tady, takže za podívání určitě stojí. Čajovníky tu pěstují od roku 1883, a procházka mezi jejich terasami je stejně jako prohlídka provozního zázemí „fabriky“ volně přístupná. Stojí to za to.
Azorské Luhačovice vrací úder

V itineráři si určitě nechejte hodně času na Furnas. Tahle azorská variace na lázeňské Luhačovice je jedním z nejkrásnějších měst ostrova, a nabízí toho opravdu spoustu. Sirné vývěry doplněné o oblaka páry ze sulfatorů a fumarolů, stavební architektonické památky, okružní pěší trasy – obejít jezero Lagoa das Furnas a vystoupat na horu Pico de Ferro je dobrý nápad. A hlavně tu mají fantastickou botanickou zahradu, Terra Nostra.

Pokud byste si chtěli ujasnit, kolik druhů cykasů na světě existuje, tady jich najdete většinu.

Založena byla před dvěma stoletími, a komu by přišlo vstupné 10 EUR příliš krvavé, vězte, že se vevnitř kromě podivování cykasovým, bambusovým a kapradinovým kolekcím můžete i vykoupat ve vyhřáté vodě. Ručníky s sebou!

Bublavou vodu z termálních pramenů ke koupání jako klenot skrytý v džungli, nabízí v kaskádě jezírek i přírodní park v Caldeiras Velha. Je to naprosto luxusní i za deště. Déšť ostatně dodává tu správně tajemnou atmosféru i torzu opuštěného Hotelu Monte Palace pod vrcholkem Vista do Rei. Milovníci urbexu, kteří přehlédnou cedule o zákazu vstupu, si tu přijdou na své. A za deště hned jiné grády dostává i prohlídka kaskády starých vodních mlýnů pod Achadou.

Pokud projdete celý okruh, narazíte tu na tucty vodopádů, které ještě svět a Instagram neviděli.

Kotel, který za tisíciletí vyhloubil vodopád Salto do Prego budí zasloužený údiv. Během přívalových dešťů tu ale nemusí být zrovna bezpečno, hladina v „kotli“ hravě stoupne i o metr.

Téměř instantní romantiku garantují faroly, majáky na pobřeží. Ten u da Ferraria je nejstarší, pochází z roku 1901. Jeho světlo prý mělo dosah do padesáti kilometrů. Ale za srdíčko nás asi víc vzal maják Ponta do Arnel, od nějž můžete sejít až ke schované rybářské vesničce pod obřím vodopádem. A jestli se tu z výšek padající vody nenabažíte - a chcete si dát trochu do těla - nevynechejte stezky nad Faial da Terra. Divoké lesy tu mají skutečně tropický charakter, a celou trasu prokládají kaskády vodopádů. Včetně jednoho skutečně mamutího, ve skalním kotli u Salto do Prego.

Ponta do Arnel a její fenomenální farol, maják. Tlačenice je tu největší nad ránem, protože v odlesku lampy majáku můžete zachytit úsvit slunce.

Nejsme žádní úderníci, přijeli jsme sem odpočívat – takže po pěti dnech máme na tachometru vozítka 480 kilometrů a dalších devadesát v nohách – ale plánů na výlety bychom měli ještě tak na dva týdny.

Vypadá to, že se na São Miguel budeme muset ještě někdy vrátit. Na tomhle zeleném ostrůvku je totiž pořád co objevovat.

Mapy poskytuje freytag & berndt. © freytag & berndt, SHOCart, přispěvatelé OpenStreetMap. Společnost také vytváří knižní sérii Toulavá kamera s tipy na výlety po celém Česku, která je ideálním dárkem pro obdivovatele krás naší vlasti.

===

Ptáci, kteří cestují na lodích, nejspíš nejsou líní, ale zatraceně chytří

Otázka, kdy k nám připlují z teplých krajin vlaštovky, se může zdát podivná. Ptáci přece létají, neplavou. Jenže jak naznačuje aktuální výzkum italských ornitologů, opeřenci během svých sezonních tahů plavidla k zastávkám využívají. Někteří na chvilku, jiní přes noc. A další se vezou až do cíle.

Ptáci se rádi svezou na plavidlech všech typů a velikostí.

Ptáci se rádi svezou na plavidlech všech typů a velikostí.

Pokud jste někdy cestovali po moři, hejna ptáků vyprovázejících vaši loď z přístavu si jistě v paměti vybavíte. Zrovna taková letka ukřičených racků je skutečně nepřehlédnutelná a nepřeslechnutelná. Sleduje trasu plavidla, krouží kolem něj dlouhé kilometry, doufá v objevení nějaké dobroty. Jako neukázněná ptačí kapela tím dotváří prvotní zážitek z plavby. Alespoň než se postupně vytratí z oblohy, snad aby zmizeli zpět k pevnině.

Ale zdaleka ne všichni opeřenci postupují stejně. Řada druhů ptáků se bez zbytečné parády – v úplné tichosti a pokud možno velmi nenápadně – vyskytuje během plavby přímo na lodi. Bez kroužení a štěbetání posedávají na zábradlí, stožárech a stříškách. Často přelétávají mezi jednotlivými palubami. Ale na vlnách se pohupující loď většinou úplně neopouští.

Potravu tu nehledají. Vezou se. Stejně jako vy, jen bez lodního lístku. Narazíte na ně na obřích kontejnerových nákladních lodích, na tankerech, zaoceánských výletních plovoucích hotelech i na obyčejných trajektech. Pasažérům i námořníkům přijde jejich přítomnost natolik obyčejná a samozřejmá, že pokud se na ni nesoustředí, ji v podstatě nevnímají.
Roztáhnout křídla, zvednout kotvy

Jenže zrovna takové věci, které se jeví být naprosto přirozené a všední, umí pořádně dráždit odborníky. Tedy aspoň ty, kteří umí přemýšlet v širších souvislostech a jsou náležitě zvědaví. Profesor zoologie z univerzity v sicilském Palermu, Maurizio Sarà, k takovým patří. A právě na jeho popud se předloni skupina italských ornitologů začala podrobně věnovat celému dosud vědou nepodchycenému fenoménu ptáků cestujících na lodích.

Rackové vyprovázejí každou loď, ale do dálek s ní většinou necestují.

Proč by něco takového dělali? Dosavadní zprávy o přítomnosti ptactva na lodích byly takzvaně anekdotické. To znamená, že se o nich vědělo, ale tyto případy povětšinou nebyly objektivně zdokumentovány a zaškatulkovány. A ani se nevědělo, jestli si stejně umí počínat všechny druhy ptáků. Jestli v rámci jedné lodi jde o jednotlivé exempláře, anebo o celé tucty ptáků. A hlavně, nevědělo se ani to, jak dlouho vlastně s lodí cestují. Jestli je to opravdu tak, že si jen odpočinou před další cestou nad hladinou moře, aby se vyhnuli bouřím, anebo zda skutečně s plavidlem podniknou celou trasu od přístavu k přístavu.

Obecně se dosud usuzovalo, že si ptáci na lodích dávají jen krátkou pauzu. Ale profesor Sarà se dokázal dobrat několika solidně doložených případů, které dokazující opak.

Například v roce 2019 usedla, kvůli nevlídnému počasí, sovice sněžní na palubu kontejnerové lodi, a vozila se s ní tři dny Severním mořem. O pět let dříve se menší dravec, moták lužní, vydal lodí z Albánie do Libye. Prozradila ho data z GPS náramku, kterým byl označen. Podobnou zkratku si téhož roku dopřáli i dva orli křiklaví, kteří se svezli z Řecka do Egypta. A v roce 2013 vyrazilo dalších sedm ptačích exemplářů – opět šlo o sovice sněžní – z Kanady do Francie. Lodí cestovaly celý týden.

Doložen je i případ, kdy se pták (kolpík bílý), označený GPS náramkem v Itálii, dostal na lodi až do Brazílie. Úplně mimo svůj rajón, respektive areál přirozeného výskytu.
Vzhůru na palubu

Ptáci tedy umí setrvat na lodi o dost déle, než by se asi čekalo. Tu a tam dokážou doputovat po moři na jiný kontinent, a dovedou si tak hodně usnadnit i pravidelný tah do zimovišť či hnízdišť.

Jak často se něco takového děje? Na tím po dvě poslední sezony bádali ornitologové, které Sarà nechal pětadvacet dní korzovat Středozemním mořem na palubě civilních a nákladních lodí.

Závěry jejich pozorování jsou cenné nejen tím, že jde o vůbec první solidní zdokumentování fenoménu ptactva cestujícího lodí přímo z terénu. Ale i proto, že vůbec poprvé badatelé postihli druhy těch méně nápadných ptáků. Tedy nejen dravců, volavek anebo sov, ale i malých pěvců. A zrovna ti, jak se zdá, možnost přestávky či delšího pobytu na palubě plující lodi vítají.

Ornitologové vypozorovali na 55 druhů ptáků, kteří na palubě lodí během plavby usednou. Průměrně šlo o 2,8 jedinců třinácti nejčastějších druhů denně. Průměrná doba jejich zastávky byla 42 minut, ale zrovna tento údaj měl dost velký rozptyl – někdy se ptáci zastavili jen na několik minut, jindy na palubě lodí přenocovali. K druhům, které na lodích nocovaly, se počítali například pěnice pokřovní, dudek chocholatý, hrdlička zahradní a konipas luční. Na lodích cestovali i vrabci, bramborníčci, rehci, rákosníci, vodouši a taky vlaštovky. Mezi černými pasažéry nechyběli ani volavky stříbřité a kvakoši noční.

Podle ornitologů se pravděpodobnost, že se na palubě zastaví pták, zvyšovala se silou větru a oblačností. Ptáci se také častěji zastavovali při protivětru a spíše se nezastavovali, když vítr foukal z jiných směrů než proti nim.

Vlaštovky patří k druhům, které si na lodi umí udělat krátkou zastávku.
Reakce na změny

K čemu jsou tato prvotní badatelská zjištění užitečná? Středozemní moře patří k vůbec nejrušnějším námořním trasám světa. I z toho mála, co vypozoroval Maurizio Sarà a jeho kolegové, se dá odhadnout, že lodě slouží během pravidelných tahů ptactva k odpočinku nejméně čtyřem milionům ptáků. Každý den.

Ty počty budou pravděpodobně mnohem vyšší a dá se odtušit, že budou narůstat spolu s nepřízní počasí. „Toto ptačí chování může představovat novodobou strategii přežití, reakci ptáků na měnící se podmínky okolního prostředí,“ vysvětluje Sarà.

Dálkové přelety během pravidelné sezonní migrace totiž patří k těm nejriskantnějším počinům v životě ptáků. Jsou to cesty, které nepřežije každý pátý až každý čtvrtý z těch, kteří se na tuto pouť vydají. A to, že využijí lodě jako zastávky – ať už v případě nepříznivých povětrnostních podmínek anebo jako hlavní způsob dálkové přepravy – zvyšuje jejich šance na přežití.

Tato finta by mohla být ptákům zrovna tak prospěšná jako zrádná. Vyčerpávající tah totiž obvykle přežijí jen ti nejsilnější. Což ti „líní, ale chytří“, kteří se vezou na lodích, nutně být nemusejí.

Jespák bojovný migruje mezi Skandinávií a rovníkovou Afrikou. I on si umí cestu ukrátit lodí.

Prozatím jsou ptáci cestující lodí jen jakousi přírodovědnou kuriozitou, okrajovou zajímavostí, která by s časem mohla získávat na významu. Černí ptačí pasažéři, kteří bez palubních lístků cestují přes oceány a moře – a díky tomu přežijí úskalí pravidelných migrací – totiž k podobnému chování možná povedou i své mladé. Může to být do budoucna ekologická výhoda i past.

S jistou nadsázkou se dá říct, že vlaštovky, které z kraje září vysedávají na drátech – a o nichž dětem rádi říkáme, že z drátů poslouchají předpověď počasí před odletem – tak dost možná nesledují předpověď počasí. Ale spíš jízdní řády lodí, aby k nám na jaře mohly z teplých krajů zase připlout zpátky.

===

O Velikonocích na trhy či za kraslicovníky

Jarní svátky budou ve městech ve znamení slavnostní výzdoby, farmářských trhů i bohatého kulturního programu.

Tvoření pro děti i dospělé: Součástí velikonočních akcí bývají i dílničky, v...

Tvoření pro děti i dospělé: Součástí velikonočních akcí bývají i dílničky, v nichž je možné naučit se plést pomlázku.

Vítání jara, tvarůžkový festival, přehlídka klasické hudby či jarní etapa Flory. Nejen na tyto akce se mohou lidé v kraji těšit v nadcházejících dnech a týdnech.
Olomoucká náměstí čekají dva nabité víkendy

Olomouc má jedny z nejkrásnějších vánočních trhů, ale nezaostává ani o jarních svátcích. Velikonoční jarmark se na Horním náměstí bude konat od 31. března do 10. dubna a nabídne bohatý doprovodný program. „Děti si například budou moct v dílničkách vyrobit jarní brože nebo namalovat kraslice a chybět nebude ani kolotoč,“ uvedla mluvčí města Radka Štědrá.

Horní náměstí zaplní i řemeslné stánky s ručně malovanými kraslicemi, keramikou, proutěným či dřevěným zbožím, jarmark nabídne i regionální potraviny a farmářské stánky. „Na pódiu zahrají folk či country kapely, cimbálovky a na Velký pátek zde 7. dubna od 17 hodin vystoupí i skupina Fleret,“ dodala Štědrá.
Celý magazín

O kousek dál, v Šemberově ulici, bude k vidění rovněž vajíčková promenáda, na níž se podílejí nejen její obyvatelé. Dominovat jí bude velký kraslicovník u zdi kateřinského kláštera.

Na Velký pátek ožijí od 9 do 15 hodin velikonočním farmářským trhem i Hlubočky u Olomouce. Trh nabídne malování kraslic i soutěž o nejlepší kraslici. Velikonoční farmářský trh se bude konat na náměstí před kulturním domem Na Letním.

Nabitý bude v Olomouci také víkend po svátcích jara. Horní a Dolní náměstí se 15. a 16. dubna stanou dějištěm šestého ročníku Olomouckého tvarůžkového festivalu, který nabídne ochutnávku tvarůžkových specialit a regionálních piv.

„Program nabídne rovněž kulinářské show s Romanem Paulusem nebo herečkou Sandrou Pogodovou, zahraje i kapela Mňága a Žďorp či Natálie Tichánková & 4GOOD,“ píší organizátoři na webu festivalu.

Program na Dolním náměstí se zaměří především na rodiny s dětmi. V něm je například představení Divadla Tramtarie či show šaška Vikyho.
Jarní flora nadchne barvami

Do království barev zavede návštěvníky jarní etapa Flory Olomouc. Konat se bude od 20. do 23. dubna. Středobodem proslulé akce bude již tradičně hlavní expozice v pavilonu A, kterému budou dominovat různé barvy, které ovlivňují bytí, myšlení a city.

Chybět nebudou ani zahradnické trhy, mezinárodní výstava bonsají, výstava kamenů suiseki a uměleckých děl a další doprovodný program v podobě floristických show, odpočinkové zóny či aktivit pro děti.
Tradiční zvyky v Hanáckém skanzenu v příkazech

Rušno bude o Velikonocích také v Hanáckém muzeu v přírodě v Příkazech na Olomoucku. V sobotu 8. dubna se tu návštěvníci od 10 do 16 hodin seznámí s tradičními velikonočními obyčeji a zvyky na Hané, se zdobením vajíček, pletením tatarů, pečením jidášů. Program zpestří vystoupení dětského sboru z místní školy.
V Prostějově vynesou Moranu

Vítat jaro se bude rovněž v Prostějově. Město tradici obnovilo loni a letošní vynášení smrky je naplánováno na úterý 28. března od 13.30 hodin.

Na náměstí T. G. Masaryka se uskuteční kulturní program, jehož součástí bude například vystoupení folklorního spolku Mánes či stánkový prodej s jarním a velikonočním zbožím. Poté odtud vyrazí průvod v čele s figurínou Morany, který půjde až do Kolářových sadů, kde se smrtka vhodí do mlýnského náhonu. Kromě figuríny Morany budou v průvodu i menší „májičky“, které symbolizují přicházející jaro.

Prostějovské centrální náměstí se tak jako každý rok oblékne do svátečního díky nazdobeným velikonočním stromečkům. Děti ze škol, školek, center a skupin opět vyrobí pestrobarevné ozdoby, které okrášlí desítky stromků.
Vyzdobený Přerov

Na ozdobené zastávky MHD, kraslicovník či velikonoční jarmark se mohou těšit Přerované. „Tradičně bude od 30. března do 13. dubna nazdobeno ve městě třináct zastávek městské dopravy a od 30. března bude na Masarykově náměstí kraslicovník. Letošní novinkou jsou barevné květníky ve tvaru velikonočních vajíček, které budou krášlit náměstí TGM, prostor v lokalitě u Kina Hvězda. Sestava květníků bude umístěna rovněž v blízkosti Městské galerie na Horním náměstí a na náměstíčku v Předmostí,“ uvedla za město Přerov Daniela Novotná.

Velikonoční tradice si zájemci připomenou od 3. do 6. dubna i v Městském domě na výstavě, v rámci níž uvidí i ukázky výroby velikonočních dekorací. V neděli 9. dubna pak Horní náměstí ožije velikonočním jarmarkem s bohatým programem.
V Hranicích budou vítat jaro

Načerpat inspiraci mohou zájemci v hranické Galerii M+M. Do 8. dubna se tu koná výstava, na níž mohou její návštěvníci obdivovat stovky kraslic zdobených nejrůznějšími technikami, jarní aranže, pomlázky a mnoho dalšího.

V Hranicích se bude vítat jaro 1. dubna také na Masarykově náměstí. Bohatý kulturní program nabídnou velikonoční farmářské trhy. Návštěvníci si budou moct vyzkoušet například pletení pomlázky, předení a tkaní vlny nebo dokonce dojicí trenažer. „Vystoupí cimbálová muzika Portáš, country kapela Texas a návštěvníci se mohou těšit i na vystoupení dětí či seniorek,“ píší organizátoři. Trhy se budou konat od 9 do 18 hodin.

===


Novinky ve výbězích: kotě, lví pár i klokani v dětské zoo

Mistr ve šplhu margay, rejnoci, takin a další mláďata lákají návštěvníky do zoo na Mniší hoře v Brně. V Hodoníně je největší novinkou lví výměna. Místo bílých budou chovat lvy berberské.

Zvětšit fotografii

S prvními letošními mláďaty brněnská zoo návštěvníky trochu napínala. Měla pro to však dobrý důvod. Jedním z přírůstků je totiž malý margay, známý také jako dlouhoocasá tečkovaná kočka. Matka ho pečlivě střežila, vzorně se o něj starala a po dvou měsících kritického období a po veterinární prohlídce už je jasné, že se mu daří dobře.
Celý magazín

„Malý margay se narodil zhruba v polovině ledna. Jeho matka už odchovala jedno mládě v roce 2018. Od počátku se o svého potomka starala přesně tak, jak má. Při první veterinární prohlídce jsme na začátku března zjistili, že se jedná o vitálního samečka,“ těší kurátorku chovu savců Oldřišku Kučerovou.

Margay žije především na stromech, ale za potravou se vydává i na zem. A je to mistr ve šplhu. Zadní končetiny dokáže vytočit až o 180 stupňů a umí se jimi udržet větví, pokud něco drží v předních tlapách. Kromě toho jako jediná kočka umí šplhat ze stromu hlavou dolů.

Ještě o den dříve se na Mniší hoře radovali z mláděte anolise – malého ještěra z Karibiku. V Evropě je chová jen pět zoologických zahrad, v Česku pouze ta brněnská. A velké akvárium v Tropickém království zaplnili další čtyři malí a ojedinělí rejnoci trnuchy.

„Rozhodně největším mládětem od začátku roku je takin indický. Narodil se první březnový den přímo ve výběhu, kde o něj také matka Hanička pečuje. Návštěvníci ho tak mohou bez problémů vidět,“ zve do zoo její mluvčí Michal Vaňáč.
Jarní akce v zoo

Pestrý velikonoční program chystá od 7. do 10. dubna Zoo Brno. Pro rodiče s dětmi budou připravené kreativní dílničky, zábavná stezka a ukázka stříhání ovcí. Velikonoční pondělí bude patřit hledání vajíček – v areálu jich bude schovaná celá tisícovka, a kdo aspoň jedno z nich najde, dostane odměnu. Papouščí zoo v Bošovicích na Vyškovsku se rozhodně vyplatí navštívit na Mezinárodní den ptactva 1. dubna, kdy tam navíc bude zahájena výstava perokreseb dinosaurů. V hodonínské zoo tuto akci s tematicky zaměřeným programem pořádají o den později. V obou zoo mají návštěvníci s ptačím příjmením vstup zdarma.

Hodonínskou zoologickou zahradu čeká velká lví výměna. Jedenáctiletý samec lva jihoafrického zahradu před pár dny opustil a nový domov našel v Bratislavě. Místo oblíbených bílých lvů jihoafrických bude zoo chovat lvy berberské. „Podpoříme tak chov v přírodě největších vyhynulých afrických šelem. Samice přicestuje ze Zoo Plzeň a samec z německé Zoo Neuwied,“ prozrazuje mluvčí Ivo Cencinger s tím, že by to mohlo být zhruba do měsíce.

Nové přírůstky mají i v papouščí zoologické zahradě v Bošovicích na Vyškovsku, jež je jedinou svého druhu v Evropě. Převážnou část jejích obyvatel tvoří papoušci jižní Ameriky, dále pak africké druhy papoušků a také ti z Austrálie. V zoo je k vidění okolo 300 papoušků šesti desítek druhů.

Sezonu tady zahájili 1. března a v současné době se zoo může pochlubit novými mláďaty papoušků šedých – žako, papoušků senegalských, ale i amazónků, arating nebo malých a velkých druhů arů. „V sobotu 22. dubna slavnostně otevřeme dětskou zoo. Jejími obyvateli budou králíci nejstarších národních plemen – český strakáč a moravský modrý, morčata, klokani rudokrcí, andulky a papoušci mniší, kteří si jako jediní z papoušků pletou hnízda,“ přibližuje majitel zoo Vlastimil Škrhák.

Směr Bratislava: Jedenáctiletý samec bílého lva zplodil v hodonínské zoo šest mláďat, ale poslední měsíce byl ve výběhu sám. Teď už žije dvousetkilový krasavec v Bratislavě.

===

FRANTIŠEK OMELKA

BLESKY NAD BESKYDAMI

  Vyšlo jako 61. svazek
  knihovny vybrané četby
  pro mládež »JITRO«



František Omelka:

Blesky nad Beskydami

Ilustroval František Süsser


Publikace číslo 1810-228. Brno 1947


Nákladem KOMENIA, učitelského nakladatelství, společnosti s ručením
obmezeným, Praha VII, třída krále Jiřího VI. Čís. 4 -- Brno,
Leninova čís. 34 -- Banská Bystrica




  Tuto knihu připisuji památce svých synovců
  JAROMÍRA OMELKY a BOHDANA OMELKY,
  kteří obětovali své mladé životy za vlast.

                                    Autor.




Valašsko


Tichý a zadumaný kraj. Kraj vysokých kopců, protáhlých strání,
hlubokých ráztok a zurčících horských bystřin. Kraj velebné krásy,
ale i tvrdé lopoty. Chceš-li sklidit trochu řídkého obilí nebo
brambor, musíš se s přírodou bít a rvát.

V tomto kraji vyrostli kdysi zbojníci Ondráš a Juráš. Valašský
lid je opředl pověstmi a legendami. Povýšil je na hrdiny, jejichž
sláva se roznesla daleko za hranice valašského území...

Dávno již zemřeli Ondráš a Juráš. Pohasla jejich sláva a vybledlo
kouzlo pověsti o nich. Dnes už je dovedou se zanícením vypravovat
jenom nejstarší pamětníci minulých časů.

Zemřeli Ondráš a Juráš. Valašská statečnost však nezemřela. Doutnala
pod povrchem všedního života. Až přišla chvíle, kdy zahořela znovu
jasným, oslnivým plamenem. To bylo tehdy, kdy ve všech obcích
hornatého kraje vyšlehly plameny vzpoury proti novodobým utlačovatelům.
Valaši se stali mstiteli křivd a urážek, jimiž byl celý náš národ
zasypáván, haněn, tupen a srážen k zemi. Tisíce Ondrášů a Jurášů
třímaly zase v rukou zbraně a prapory svobody.

Byli to valašští partyzáni.




1. Recitační hodinka


»Děti, vstávejte!« zvolala paní Čermáková na své tři školáky.
Patnáctiletý Slávek se posadil na posteli.

»Dobré ráno, maminko! Kolik je hodin?« otázal se.

»Hned bude sedm. Máte co dělat!«

Slávek se protáhl a zatahal za vlasy o dva roky mladšího bratra.

»Jendo, vstávej! Už je půl osmé!« přidal půlhodinku, aby ho
popohnal.

»Ach jej! Já bych ještě spal!« mnul si oči Jenda a pomalu slézal s
postele. »A Olinka je už vzhůru?«

Slávek nakoukl do vedlejší světnice, kde spávala jejich osmiletá
sestřička s rodiči.

»Kdepak! Ta spí jak o půlnoci!«

Jenda přiskočil k Olinčině posteli a pošimral ji na prstech na
noze. »Vstávej, Olinko! Už bude osm,« přidal si další půlhodinku.

Olinka se chvíli převracela. Pak si náhle uvědomila, co Jenda řekl.
Vymrštila se jako šipka.

»Cože? Osm? A proč jste mě nevzbudili?« začala nabírat.

Potom se však podívala na košilaté, neumyté, rozcuchané bratry a
řekla vesele: »Oh, vy -- cikáni! Kdyby bylo osm, to byste tu tak
nestáli!«

A zase spokojeně zavřela oči.

Ale již tu byla maminka.

»Tak co je dnes s vámi? Olinko, dolů! Rychle se oblékat -- a už ať
jste ve škole!« řekla rázně.

Po tomto zákroku se dali hbitě do práce. O půl osmé vycházeli z
domu. Paní Čermáková zůstala chvíli stát na prahu a s radostí a
mateřskou pýchou se dívala na své děti. Všichni byli tmavovlasí,
černoocí, kypěli zdravím a bujností -- radost se na ně podívat.

Jen Slávek ji v poslední době znepokojoval. Po osudném patnáctém
březnu náhle zvážněl. Čím dál řidčeji zněl domem jeho veselý smích.
Stále byl zamyšlen a málokdy šel mezi chlapce. Celé hodiny vydržel
sedět u knih. A co četl! »Dějiny národu českého v Čechách a v
Moravě« od Františka Palackého, historické romány Jiráskovy, velký
román Zikmunda Wintra »Mistr Kampanus«, smutné povídky Václava
Beneše Třebízského z doby pobělohorské, spisy Koptovy ze života
našich legionářů.

Oživl vždy až večer, když přišel z práce otec. Vypravoval mu, co
četl, a ptal se na všechno, čemu nerozuměl.

»Dej tatínkovi pokoj!« napomínala ho často. »Je za celý den
ulítaný, a ty mu nedopřeješ chvilky klidu.«

Ale otec se usmíval.

»Jen ho nech, maminko! Mám radost, že ho to zajímá.«

A Slávek, jsa povzbuzen, se ptal a otec odpovídal. Přestože byl
prostým venkovským listonošem, nepřivedla jej žádná synova otázka
do rozpaků. Od mládí se zajímal o dějepis a literaturu. Mnoho četl
a ve své knihovně měl četná díla našich předních spisovatelů. Měl
také bohaté životní zkušenosti, neboť jako legionář uviděl pěkný
kousek světa. Však také, když se rozpovídal o legionářských bojích,
poslouchávala ho s napětím celá rodina.

Velmi často mluvil Slávek s otcem o přítomných dnech. Nemohl se
smířit s myšlenkou, že Němci drancují milované české země, a národ
k tomu, jak se mu zdálo, nečinně přihlíží.

»Na všechno je čas, Slávku,« krotíval jeho výbuchy otec. »A Němci?
Jak přišli, tak zase odejdou.«

Slávka však tato slova neuspokojovala. Dlouho do noci se vždy
převracel v posteli a myslil na ty tři potupné měsíce, kterými již
národ prošel, i na ty, kterými teprve projde...

To tanulo matce na mysli, když se dívala za svými dětmi. Neměl by
si to ten chlapec tak zabírat, pomyslila si a vrátila se do chalupy
k své práci.

Chlapci s Olinkou zatím běželi ke škole. Měli to skoro půl hodiny,
neboť jejich chalupa stála s dvěma jinými domky daleko za vesnicí
na samotě u lesa. Od hlavní silnice běžela úzká polní cesta, jež
vedla k nim -- do Doliny. Takové osamělé chalupy byly roztroušeny
po kopcovitých pasekách kolem celé Hošťálkové.

Přišli do školy, když už zvonilo. Rychle se rozběhli do svých tříd.

Slávek vešel do učebny zároveň s učitelem češtiny. Usedl na své
místo a začalo vyučování.

Před koncem hodiny jim učitel oznámil, že v poslední hodině
češtiny, to je za týden, budou mít recitační hodinku. Ať si každý
žák vybere nějakou báseň, naučí se jí a krásně ji ve škole
přednese.

To bylo něco! Nadšené výkřiky souhlasu propukly ještě v přítomnosti
učitelově. A což teprve o přestávce!

»Co si vezmeš?«

»Asi něco od Erbena. A ty?«

Některou báseň Wolkerovu. A ty?« obracel se tázaný na dalšího.

Slávek seděl na svém místě a nevnímal ruch kolem sebe. Recitační
hodinka! Básně! A Němci loupí a zatýkají a šíří kolem sebe dusno až
k zalknutí. Je možno myslit na básně?

Trpký úsměv se usadil na chlapcových rtech. Jeho myšlenky se
vrátily o tři měsíce zpět, k tomu sychravému dni 15. března 1939...

Bylo asi sedm hodin, když se tehdy probudil. Do oken šlehal déšť se
sněhem. Maminka zatápěla v kuchyni a zapjala radio. Z přístroje se
ozvaly kovové, drnčivé, studené zvuky, tak nezvykle jiné, než jaké
slýchal obyčejně.

Maminka se zaposlouchala. Lopatka jí vypadla z ruky.

»Tatínku!« zvolala s uleknutím. »Nejsou to německé pochody?«

»Jsou!« zarazil se i otec.

»Probůh -- co to znamená?«

Nemuseli dlouho čekat na vysvětlení.

Vřeštivý pochod dozněl a nepříjemný ženský hlas oznamoval:

»Obsazování našich historických zemí bylo zahájeno o šesté hodině.
Se všech stran valí se k nám německá vojska, jejichž příchod
očekávají čeští vojenští velitelé u svých jednotek, aby se
podrobili pokynům, které jim budou dány. Naše vojsko bude
odzbrojeno. Postupu říšského vojska nesmí být nikde kladen odpor,
protože nejmenší incident by měl nedozírné následky a bylo by proti
nám zakročeno s veškerou brutalitou... Doufáme, že každý z vás,
kteří nasloucháte našim těžkým slovům, pochopíte, že sdělení, které
vám činíme, je prosté a stručné. Prosíme vás všechny, abyste si
uvědomili, že by bylo ničením národa, kdybyste se dopouštěli
nepředložených činů v bolesti a vzdoru. Zachránit národ v tomto
okamžiku znamená mlčet a jít za svou prací. Všichni na svá místa,
tak jako každý všední den. Do škol, do dílen, do továren, do
obchodů, do úřadů, do stáje a na pole. Jen v obětavé a houževnaté,
nezištné práci je náš život a naše budoucnost.«

Chvíli bylo v kuchyni ticho. Pak se maminka rozplakala: »Tak, děti,
je po všem...!«

Patnáctý březen roku 1939! Jaké moře slz tě uvítalo toho nevlídného
rána! Kolik zoufalých výkřiků se tehdy vydralo z hrdel nešťastného
národa, který se potácel už půl roku nad propastí beznaděje!

A kolik vzdoru jsi zažehl v českých srdcích!

Po snídaní, do něhož se nikomu nechtělo, odešel otec do služby a
chlapci do školy. Olinka zůstala doma, neboť maminka se o ni příliš
bála.

Celá vesnice byla jakoby uplakaná. Sníh padal hustěji a hustěji.
Veliké, těžké vločky tály hned při dopadnutí na zem, kde se měnily
v kalužiny a v protivné, mazlavé bláto.

Na návsi stál hlouček mužů.

»Co tomu říkáte, staříčku?« obrátil se jeden k starému výměnkáři.

»Co říkám! Už je veš v kožichu. A těžko, těžko ji bude z něho dostat.«

»Ale dostaneme ji. Dostaneme. Zas potáhne, odkud přišla,« zatínal
pěst jiný.

Ve třídě seděli chlapci na svých místech jako zařezaní. Vyučovalo
se i nevyučovalo. Učitelé chodili s vážnými tvářemi. Připravovali
děti na to, co přijde. A loučili se s tím, co ztráceli: se
svobodou.

O přestávce vběhl do třídy Pavel Kovářů s radostným výkřikem:

»Kluci, Němci jsou zastaveni!«

»Kde?«

»U Hodonína!«

»Bojuje se tam?«

»Dostali rozkaz, aby zůstali stát a do večera mají od nás odejít!«

Třída zaburácela nadšeným jásotem. Ale jen na chvíli, neboť již v
příští hodině jim pan učitel řekl, že nic takového nebylo
oznámeno...

V jedenáct hodin byl Slávek ve sborovně. Nesl tam početní sešity.

Právě odmykal skříň, když vešel do sborovny školník. Slávek ho
nepoznával. Býval to takový nevrlý starý bručoun, věčně mrzutý,
věčně s něčím nespokojený. A dnes?

Vběhl do sborovny jako mladík. Tváře mu hořely vzrušením, oči se
leskly.

»Pánové,« a volal vesele, »máme vyhráno!«

Učitelé se k němu dychtivě nahrnuli.

»Co je nového?«

»Bude se bojovat! Francie a Anglie vypověděly Německu válku! Rusko
mobilisuje! Amerika zaslala Německu výstrahu!«

»Opravdu? Kde jste to slyšel?«

»Syn to donesl. Právě prý došla na poštu telegrafická zpráva.«

Sotva dozněla jeho slova, zazněl sborovnou bouřlivý jásot
učitelského sboru.

»Stokrát raději padnout se zbraní v ruce než tohle otroctví!« volal
Slávkův třídní.

»Tak přece se ten Západ vzpamatoval!«

»A já vám vždycky říkám: věřte v Rusko!«

Nikdo nepochyboval o pravdivosti školníkových slov. Vždyť to byl
starý nemluva -- a když něco řekl, mohlo se na tom stavět.

Půl hodiny bylo jasno ve sborovně, v ředitelně a ve všech třídách.
Půl hodiny nezapomenutelného jasu uprostřed hrozivé tmy, kterou byl
obklopen celý 15. březen 1939.

Přesné půl hodiny.

Neboť již o půl dvanácté se zjistilo, že na zprávě nebylo ani slova
pravdy. Starý školník za to ovšem nemohl. A nemohli za to ani jiní
lidé, kteří přinášeli podobné zprávy Bůh ví, odkud. Národ si je
kladl jako hojivou náplast na bolestivou ránu, jež mu byla tak
neočekávaně zasazena.

A k večeru se objevili v Hošťálkové první Němci. Jeli na autech a
tancích, s puškami a kulomety, připravenými k výstřelu.

Lidé se na ně dívali a jejich oči byly plny ledového chladu, hněvu
a nenávisti.

Měsíce, které pak následovaly, nebyly o nic radostnější.

Dusivé ticho se šířilo celým krajem. Na všem ležel hluboký stín.
Začínalo se šeptat o gestapu a zbabělých českých lidech, kteří se
před Němci přímo plazili v prachu. I o těch, kteří zrazovali a
udávali své spoluobčany.

Slávek čekal, že se český národ zvedne k odporu. Že Němce vyžene. A
zatím -- ticho bylo v jejich malém domku. Ticho bylo v Hošťálkové.
Ticho bylo na Vsetíně. Ticho, mrtvé, zarážející, zraňující ticho
bylo v celých českých zemích.

Slávkovi bylo hořko. To je ten hrdý národ slavných husitských
bojovníků? To je národ Jana Žižky z Trocnova? Jak by se asi
zachmuřila větrem ošlehaná tvář slavného válečníka, kdyby spatřil
to dílo zkázy v Československé republice! Kdyby slyšel hukot
německých letadel, hřmění německých tanků, rachot německých aut a
motocyklů, tvrdé kroky německých vetřelců -- a vedle toho si chodí
český národ jakoby nic. Slávkův tatínek roznáší poštu jako dříve,
obchodníci prodávají, na železnicích se jezdí, ve školách se
vyučuje... Oh, jistě by se ten starý bojovník hanbou a studem
obrátil v hrobě! Ba ne, vstal by z hrobu, vyskočil by z něho,
svolal by narychlo staré spolubojovníky, vzali by své palcáty,
píky, muškety, bojové vozy, připomněl by jim slavná vítězství,
kterých dobyli nad odvěkým nepřítelem českého národa, vzkřikl by:
Na ně! Hrrr -- na ně!

A už by prchaly ty zlodějské hordy, které rozkrádají český majetek
a odvážejí jej do své země v nekonečných řadách aut, jež jsou
pečlivě přikryta zelenými plachtami! Němci by utíkali tak, jak
pádili před staletími u Ústí nad Labem, u Tachova, u Domažlic...

Žižka by se usmál, pochválil by své staré druhy, ale pak by se
znovu zamračil: »A teď, bratři, teď nás čeká ještě jeden úkol. Je
těžký a smutný, ale musíme jej splnit.« Husité by k němu vzhlédli
plni překvapení. Vyhnali přece Němce, osvobodili Čechy -- jakýpak
ještě úkol? »Rozumím vám, bratři,« pokračoval by Žižka. »Nepřítele
jsme vyhnali, pravda. Ale teď musíme ztrestat naše potomky.«

»Proč, bratře Jene?« ptali by se nechápavě.

»Protože zapomněli na naši starou vojenskou slávu. Protože Němci
vtrhli do našich zemí, a oni proti tomu nic nepodnikli. Protože se
smířili s hanbou a ponížením. Na ně, bratři -- musíme je
vzpamatovat a zburcovat!«

A staré palcáty by zle řádily mezi českými lidmi...

Slávek úplně zapomněl, že je ve škole.

Ze zamyšlení ho vytrhl Pavel Kovář, Slávkův soused:

»Slávku, kterou báseň ty předneseš?«

»Báseň?« opakoval po Pavlovi. »Ach, tak ... báseň...«

V duchu rychle proletěl několik svazků poesie z otcovy knihovny.
Některé verše opěvují krásu přírody, jiné si všímají člověka: líčí
jeho city, lásku k matce, životní zklamání a bolest.

Jsou krásné ty básně. Dovedou vzbudit u čtenáře radost i soucit.
Dovedou povznést nad všednost jednotvárného života.

Ale to není ono... Ne, ne! Slávek nebude přednášet o měsíci a
hvězdách, o rozkvetlých stromech a vonících lukách, ani o radosti
nebo smutku a utrpení jediného člověka. Má-li přednášet, musí to
být báseň, která zabuší na srdce posluchačů tvrdými údery, musí
kovově zadunět jako mohutný zvon, musí být plamenná jako ohnivý
meč, musí zapálit jiskru nadšení, která se promění v čin!

Pojednou se usmál.

Zná takové básně!

Vždyť kolikrát už četl ten tenoučký svazek od Josefa Václava
Sládka, který má prostý název -- České znělky!

»Vezmu si něco od Sládka,« odpověděl.

»Bude to jistě něco hezkého, viď?«

»Ano. Je ta báseň pěkná. A hlavně -- básník v ní vyjádřil to, co
cítím dnes já. Už nebudu mlčet! Už ne!« řekl tak prudce, že Pavel
na něho udiveně pohlédl.

Po celý týden žila Slávkova třída jen v přípravách na recitační
hodinku. Byl konec června a recitační hodinka měla být jejich
posledním školním podnikem. Pak se už rozejdou. Někteří půjdou do
učení, jiní zůstanou doma při hospodářství. Na školu zůstanou jen
vzpomínky. Proto se každý snažil, aby jeho poslední vystoupení ve
třídě dopadlo co nejlépe.

Konečně přišel očekávaný den.

Ve třídě bylo jako v úle. Chlapci si ještě jednou opakovali básně,
které budou přednášet.

Zazvonilo. Pan učitel vešel do třídy. Byl nějak svátečně
naladěn -- recitační hodinku s volným výběrem básní uspořádal dnes
poprvé.

»Jak to chcete přednášet: nejprve dobrovolníci?«

»Ne, podle abecedy!«

»Podle toho, jak sedíme!«

Dohodli se, že budou vyvoláváni podle zasedacího pořádku.

Seděli v lavicích po dvou ve třech řadách. Slávkovo místo bylo v
poslední lavici u oken. Jeho řada měla být vyvolávána první.

»Jakmile bude přednášející se svou básní hotov, podrobíme ho
kritice. Budeme posuzovat tyto věci: výběr básníka -- zvolenou
báseň -- je-li zajímavá a cenná, u přednesu si všimneme jasné
výslovnosti, modulace hlasu a postoje přednášejícího,« udílel
poslední pokyny učitel.

A už to šlo. »Dědova mísa« od Jana Nerudy, »Domov« od Karla Václava
Raise, pak básně od J. S. Machara, Petra Bezruče, Viktora Dyka,
Josefa Hory, Jiřího Wolkera, Jaroslava Seiferta.

Právě měl přednášet Pavel Kovář.

Stál již u tabule, když někdo zaklepal.

Učitel šel ke dveřím, ale ty se již otevřely a v nich
stál -- okresní školní inspektor.

Třída ho pozdravila.

»Dobrý den, chlapci,« odpověděl.

»Co máte, pane kolego?«

»Češtinu. Uspořádali jsme si recitační hodinku.«

»Chvilku si poslechnu. Můžete pokračovat.«

Pavel Kovář se poněkud zaraženě podíval na učitele, pak na
inspektora. Bylo vidět, že je zmaten a svádí sám se sebou jakýsi
vnitřní boj.

Trvalo to jen několik vteřin, ale všichni si toho všimli.

»Nu tak -- Pavle!« pobídl ho učitel.

Pavel se odhodlaně napřímil a začal přednášet:

Svatopluk Čech:

POD STARÝM PRAPOREM.

  Výše ten prapor červenobílý,
  hrdě ať zase k nebesům vlá,
  v pažích ať nové procitnou síly,
  k činům se vypne pravice mdlá,
  znovu se vzpruží kročej náš vratký,
  naděje smělá rozjiskří hled --
  za čest a právo, za drahé statky
  vesele vpřed!

  Slyšte, jak šumí prapor ten starý
  o mrtvých recích, nad nimiž vlál,
  kolikrát nesl odpůrci zmary,
  kolikrát v záři vítězně plál --
  V krvavých cárech, do prachu kleslý
  ztlíval pak žalně po mnohý čas,
  ale zas ruce věrné ho vznesly
  v nebeský jas.

  Splýval nám, bratři, na mladé spánky,
  budil v nich roje vznešených dum,
  vzdouval se pyšně jarními vánky,
  zněl nám jak orlích perutí šum --
  Ale pak čela klesala, stydla,
  mdloba nám ruce spoutala všem,
  prapor náš svěsil mohutná křídla,
  schýlil se v zem.

  Pohleď, ó lide, záští jak šlape
  drahé ty třásně v nepřátel smích,
  lecjaká noha po žerdi tlape,
  ruměné krví praotců tvých.
  Prapor, jejž slzy nadšené světí,
  má-li jim směšným strašákem slout,
  má-li zde tlíti hříčka jak dětí,
  hozená v kout?

  Druhdy jsme pod ním v lopotném boji
  snášeli hojně strastí a běd,
  mnohdy se chvěli v tísni a znoji,
  ale přec chutě kráčeli vpřed.
  Skloněn je teď a škůdce si praví,
  navždy že vypad' ramenům mdlým,
  korouhev kleslá v posměch mu žhavý,
  v potupný šprým.

  Bratři, zda plápol hněvu a studu
  mdloby vám chmuru nepudí s čel?
  Raději nazpět do těžkých trudů,
  v zápasy, strasti, do deště střel!
  Svěží zas v pažích najdeme síly,
  vytryskne znovu nadšení zdroj --,
  vzhůru zas prapor červenobílý
  vytyčme v boj!

Slávek byl jako u vytržení. Nevěřil svému sluchu. Jakže? Pavel
Kovář cítí totéž co on? Je mu právě tak nevýslovně úzko z
nepochopitelného mlčení a ticha, jímž se zahalil celý český národ?

Podíval se po třídě. Učitel stál bez hnutí a napjatě sledoval
Pavlův přednes. Inspektor vážně pokyvoval hlavou. A oči chlapců
hořely nadšením a porozuměním.

Když Pavel dopřednášel, učitel řekl:

»Tuto báseň rozbírat nebudeme. Viděl jsem, že se vám všem líbila.
Pojď ty, Slávku!«

Slávek šel k tabuli pevný, nerozkolísaný. Necítil tísně z
přítomnosti cizího člověka. Jenom si uvědomoval, že v této chvíli
má možnost říci slovy mrtvého básníka to, čím trpěl už tak dlouho.

Když začal přednášet, jeho hlas byl jasný, zvonivý, útočný,
bojovný, vyzývavý.

Z »ČESKÝCH ZNĚLEK«

od Josefa Václava Sládka:

  Co vzal nám kdo, co zašlapal nám v bláto,
  co jedny lkáním, druhé plní studem,
  to žalozpěvy už si nevyhudem:
  kdo muž, si vezme zas, co bylo vzato!

  V nás jako v jiných žití vrchovato,
  nač zbaběle lkát stále nad osudem --
  ten dává všem, jen co si vydobudem:
  žebráku hůl a kovkopovi zlato.

  Což nemáme svých polí rodnou půdu,
  nemáme ruce, mozky jako jiní,
  železo na pluhy i na oruží? --
  A stále vrávoráme jako v bludu
  pěst líbajíce, která křivdu činí --
  »Jsme otroci,« se křičí; -- kde jsou muži?

Sotva dozněla tato palčivá výzva, třídou se rozlehl burácivý
potlesk. Inspektor se zvedl. Šel k Slávkovi, pohladil ho po vlasech
a řekl: »To byla moc pěkná báseň. I ta první.«

Po jeho odchodu se třída rozhlaholila:

»Tož to byly básně!«

»Jako by byly psány dnes!«

»Takové jsme si měli vybrat všichni!«

Učitel je měl co krotit.

O přestávce se nahrnuli k oběma chlapcům, kteří právě mlčky, pouhým
stiskem ruky, uzavřeli pevné přátelství.




2. V boji proti udavačům


Mračna kobylek táhla Beskydami.

Ne, to nebyly kobylky. To německá vojska se valila k severovýchodu
po všech cestách. Od rána do noci tudy projížděla auta s vojskem i
střelivem, tanky, děla, motocykly, povozy, cyklisté. Od rána do
noci se tudy plazily nepřehledné kolony pěšáků.

Den za dnem proudila tato záplava.

»Kam jedou?«

»Na Polsko,« odpovídali zkušenější.

»Vždyť je mír!«

»Ale nebude. Však je známe.«

Prvního září 1939 uhodilo. Rozhlas oznámil s břesknými fanfárami,
že německá armáda překročila polské hranice.

Pan Čermák přišel k obědu těžce zamyšlen.

Rozhlédl se po dětech, pohladil Olinku po vlasech a řekl vážně:
»Tak, děti, teď jde o všechno.«

»O co, tatínku?« nechápala Olinka. I Jenda se Slávkem a maminka se
na něho podívali s nevyslovenou otázkou.

»To máš tak, Olinko... Nedávno jsi byla se mnou u údolní přehrady
na Bystřičkách -- vzpomínáš?«

»Ano! Tam je vody skoro jako v moři!«

»A teď si představ, že by čtrnáct dní lilo jako z konve. Voda by
stoupala a stoupala, až by jí bylo třeba třikrát tolik, než je jí
tam dnes.«

»To by bylo hrozné!« lekala se té představy Olinka.

»A kdyby se ochranná hráz najednou prolomila --«

»To by zaplavilo celé údolí!«

»Ano. Strašné moře kalné vody by se valilo jako zkáza. Rvalo by
stromy, bořilo chalupy, hubilo dobytek i lidské životy -- a nebylo
by síly, která by dovedla tomu zabránit, která by dovedla proudy
vod zadržet. Z lidí v údolí by se zachránil jenom ten, kdo by včas
uprchl.«

»A dnes se ta přehrada prolomila?«

»To ne, ty děcko!« usmál se otec a zase ji něžně pohladil.

»Tak proč jsi řekl, že dnes jde o všechno?«

»Dnes se prolomila jiná hráz, děti. Hráz míru. Válka se valí světem
jako ničivá smršť. Běda krajům, kterými se přežene její drtivý
válec. Miliony lidí zůstanou na bojištích. Tisíce zahynou při
bombardování. Vesnice a města budou ležet v troskách. Úroda bude
zničena. Některé státy zaniknou.«

»Tatínku, a co ty si myslíš: kdo vyhraje tuto válku?« otázal se
Slávek.

»Němci to jistě nebudou,« řekl rozhodně otec. »Ale bude to těžký a
dlouhý boj.«

»Prosím tě, tatínku --!« zakročovala matka. »A ne, abyste o tom
mluvili někde na ulici! Tatínka by nám hned zavřeli!« připomínala
dětem důrazně.

»Však dnes už zatkli mnoho českých lidí,« řekl otec. »Lékaře,
dělníky, novináře, úředníky, učitele, kněze -- ze všech míst jsou
hlášena četná zatčení.«

»A proč je zatkli?« matka rázem zapomněla, že chtěla být před dětmi
opatrná.

»Zatčení mají Němcům sloužit jako rukojmí. Nevěří nám. Kdyby se
národ něčeho dopustil, rukojmí budou zastřeleni.«

»To je hrůza!« zašeptala matka.

Obědvali téměř beze slova. Jako by i ta malá chaloupka v Dolině
cítila, že od dnešního dne jde opravdu o všechno: o bytí nebo zánik
českého národa.

O dva dny později -- byla neděle třetího září -- se vrátil otec z
vesnice zářící, usměvavý.

»Maminko!« hlásil už na zápraží. »Je to s námi dobré!«

»Co se stalo?«

»Anglie a Francie vypověděly Německu válku!«

»Pán Bůh zaplať,« oddychla si matka a oči se jí zarosily pohnutím.

Další události sledoval Slávek jednak z rozhlasu, jednak ze zpráv
četných zákazníků u mistra Kadlčáka, kde se učil strojním
zámečníkem. Vstoupil do učení hned po ukončení školního roku. Už
dávno se těšil na to řemeslo, protože ho stroje zajímaly od raného
dětství.

Zákazníci znali mistra Kadlčáka jako spolehlivého Čecha, proto se
před ním nijak netajili se svými nadějemi a obavami.

»Chyba lávky, že neprší,« pokyvoval hlavou soused Vítek.

»Proč?« nechápal jiný návštěvník.

Protože déšť by zpomalil postup německých armád, které jsou
motorisovány. Dá-li se do dešťů, polské cesty se změní v moře
bláta. Byl jsem tam ve světové válce, znám to. A tam, kde se jede
za pěkné pohody šedesátkou, jelo by se v dešti dvacítkou.«

»To máš pravdu.«

Na české tváře, které začátkem září rozkvetly tolika nadějemi,
ulehly zase popelavé stíny. Polsko bylo poraženo a jeho spojenci,
Angličané a Francouzi, mlčeli.

A jiný, temnější a hrozivější mrak se rozestřel nad českými zeměmi:
zatýkání pokračovalo. Objevily se první zprávy o hrůzách a mučení v
koncentračních táborech. Stačilo udání, přijelo gestapo a člověk
zmizel.

Ale nade vše, nade vše nejbolestnější byly zprávy, že mezi udavači
byli lidé českého původu. Jedni udávali z pomsty, druzí pro peníze.
A někteří si přáli, aby zvítězilo Německo...

Jednou se vrátil Slávek z práce unaven a rozrušen. Pracovali tehdy
více než jindy, protože do večera museli odvésti hotové výrobky. A
když skončili a chystali se domů, vrazil do dílny Pavel Kovář.

»Víte už?«

»Co se stalo?«

»Gestapo zatklo pana Barčáka!«

»Nepovídej...!« zarazil se mistr. Barčák byl obchodník a jeho dobrý
přítel. Často k němu zaskočil na pár slov, sdělit nejdůležitější
novinky. »A kdy se to stalo?«

»Teď, ani ne před čtvrt hodinou!«

»A proč ho zatkli?«

»Nikdo nic neví,« pokrčil rameny Pavel. »Mluví se o nějakém udání.«

»Za poslouchání cizího rozhlasu?« naléhal ještě mistr.

»Možná. Nevím,« řekl Pavel. »Ale teď už musím jít.«

»A kam jdeš?«

»Říci to dál. Skoro všichni posloucháme cizí rozhlas. Někteří to
pouštějí naplno. Tož je jdu varovat.«

»Nu, dobře,« řekl mistr. »Jsi hodný hoch.«

Na tento výjev myslil Slávek, když ležel v posteli. Byl zahanben.
Sám před sebou. Jaký to rozdíl mezi ním a Pavlem! On, Slávek, má
plnou duši nenávisti proti těm, kteří si s takovou zpupností říkají
»ochránci českého národa«. Má v duši nenávist, vzdor a pohrdání...

Ale čím jsou všechny city, které chováme v duši, proti skutečnému
činu? Čím je Slávkova nenávist proti Pavlově obchůzce po bezstarostných
občanech? Oč výše stojí Pavel než on! Možná, že svým činem zachrání
deset, dvacet lidí, kteří by byli ještě téhož večera zatčeni a
odvlečeni do koncentračního tábora. Možná, že zachrání jen jednoho
člověka. Ale oč je to více než planá nenávist!

Neklidně sebou házel s boku na bok.

»Bolí tě něco, Slávku?« zeptala se matka, jíž neušel jeho neklid.

»Ne, maminko. Dnes jsme jen trochu víc pracovali.«

Přesto mu položila ruku na hlavu.

»Horký nejsi,« řekla s ulehčením. »Vyspíš se a do rána bude zase
dobře. Dobrou noc!«

»Dobrou noc maminko!«

Matka odešla do kuchyně. Připravovala ještě večeři pro tatínka,
který se zdržel na poště déle než jindy.

Co chvíli přistoupila ke dveřím pokoje a naslouchala, leží-li už
Slávek tiše.

Posléze otevřela dveře a zašeptala:

»Slávku, spíš?«

Neozval se. Co bude matku znepokojovat svými neradostnými
myšlenkami!

Ať si myslí, že už je všechno v pořádku...

Maminka chvíli naslouchala. Když slyšela pravidelné oddychování,
tiše zavřela. Klika cvakla, ale nezapadla. Dveře zůstaly jen
přivřeny.

Za chvíli se ozvaly u chalupy kvapné kroky.

Tatínek! -- pomyslil si Slávek.

Byl to on.

»Děti už spí?« otázal se tiše, když vešel do kuchyně.

»Ano. A co je --?«

»Nejvyšší čas, že jsem doběhl! Už to půjde!«

Zapjal radio.

»Vidíš, dnes jsem si na to ani nevzpomněla. Jen aby nebyly poruchy!«
obávala se matka. »A zeslab to, ať nevzbudíš děti!«

»Copak děti! Ty by to měly vlastně také slyšet...«

»Aby to někde řekly, vid?«

»Však to je to! Ale Slávek je už rozumný, jistě by nic nevyžvatlal.
Ten kluk mi dnes udělal radost!«

»Čím?«

»Jeho bývalý učitel mě zastavil a velice si ho chválil. Na konci
školního roku prý přednášeli básně podle vlastního výběru a náš
Slávek si zvolil vlastenecké verše od Josefa Václava Sládka, takové
vzdorné a odbojné...«

»Nepovídej!«

»A byl tam i školní inspektor a velice byl spokojen...«

»_Volá Londýn!_« ozvalo se z rozhlasu.

»Zeslab to!« znovu připomněla matka.

Otec pootočil knoflíkem. A již hlasatel oznamoval:

»_Promluví president Československé republiky doktor Edvard Beneš!_«

»Mamko, slyšíš?« zvolal otec vzrušeně. »Promluví pan president!«

Slávek vyskočil z postele. Přikrčil se ke dveřím pokoje a ani
nedýchal. Kéž by zaslechl aspoň něco!

Všem třem poslouchajícím -- otci, matce a schovanému synovi -- zabušila
srdce prudčeji. Po dlouhé době uslyší zas ten milý hlas, který k nim
tak často hovořil v pohnutých dobách! Co jim asi poví dnes?

A již zaslechli první slova:

»Drahý lide československý! Češi a Slováci!

Přišla doba, kdy o osudu lidí, národů a států rozhodují činy.
Historie není tvořena slovy, nýbrž činy, které mluví nejvýrazněji
za všecky ideje a city národa.

Šílený barbarism nacistického Německa v Československu, v Polsku a
i uvnitř německého státu nasvědčuje tomu, že dnešní německý režim a
jeho vůdcové jsou si plně vědomi svého blízkého konce, a proto se
mstí, bijí napravo a nalevo a zuří bez rozmyslu doma, i proti
ostatní Evropě. Tato osudová doba je i naší dobou a záleží na nás,
abychom dokázali před celým světem, že jsme připraveni a odhodláni
přispěti všemi silami a prostředky k porážce největšího nepřítele
lidstva a kultury.

Národe československý!

Vzpomeň nejslavnějších činů své historie, kdy často malé hloučky
chatrně ozbrojeného lidu českého potíraly s největším úspěchem cizí
vetřelce na svaté půdě naší vlasti a dorážely jejich zbytky v
pohraničí, které nám bylo před rokem dočasně obsazeno. Celý svět
povstává a povstane, aby svými životy bránil i svobodu tvoji. Dnes
je jisté, že se Československo vrátí do svých původních
tisíciletých hranic, a proto musíš i ty, československý lide, býti
mezi prvními a nejstatečnějšími v boji.

Zděděná půda tvých předků, jejich staletý boj o její záchranu a
bezměrná utrpení dnešní žádají od tebe, aby ses hned a stále všemi
silami a prostředky bránil proti cizím vetřelcům, rozlezlým v tvém
vlastním domě. Bráníš svoje a budoucí, a proto ti musí být první
povinností v tomto boji vytrvat a nepovolit. Svými činy bráníš svůj
život a životy svých dětí, neboť jim dáváš a zajišťuješ svobodnou
budoucnost. Jsme dnes všichni povinni obětovat i svůj život své
vlasti a své cti.

Uvědom si, že tvůj násilnický nepřítel v cizím prostředí proti
jednotě tvé síly, proti tvé houževnatosti a odhodlanosti nenalezne
nakonec ani dostatek mravní síly, ani materiálních prostředků, aby
se ti ubránil. Tvoje pevnost a rozhodnost zabrání porobení a
konečnému vyhubení československého lidu, jež bylo jedním z plánů
dnešního násilnického nacismu.

Dnes se už tomuto násilnickému režimu neustupuje. Ve Francii,
Anglii a jiných spojeneckých státech stojí miliony mužů a miliony
tun materiálu připraveno, aby byla vedena rozhodující rána proti
světovému nebezpečí z Německa. Celý kulturní svět je v pohybu, aby
zničil navždy toto nebezpečí.

Tvoje místo, československý občane, musí být proto dnes v řadách
nejpřednějších. Celý svět se dívá s uznáním na tvůj odhodlaný odpor
a čeká, že denně a stále budeš zadávati nové těžké rány svému
odpůrci. Nesmí být žádné překážky pro tebe, nepovoluj, vytrvej,
pamatuj, že svoboda se rodí vždycky jen ve stálém, denním,
neústupném a často krvavém boji.

V celé zemi, od poslední vesnice až k Praze, v každé dílně, v
každém podniku, všude, kde stojíte, provádějte důsledně a stále
tento boj. Nesmí být místa v celé naší československé zemi, které
by neosvědčovalo vaše svaté odhodlání přinést každou oběť vlasti.
Československá vojska v zahraničí znovu nastupují po boku
spojeneckých armád, aby přinesla největší oběti krve. Jako my
zdvíháme v zahraničí československou vlajku, drž pevně i ty,
československý národe, náš národní a státní prapor ve znamení
našeho nového odboje!

V tomto okamžiku stojíte i vy v otevřeném boji s německým nacismem,
jemuž jsme my v zahraničí vyhlásili válku jménem československého
národa. Nebudete a nejste osamoceni. A válka nepřestane, dokud
tento režim nepadne a dokud odpůrce nebude poražen na hlavu.
Spojenecká letadla se často objeví nad vašimi městy, aby vám
přinesla povzbuzení a podporu.

Slibme si tudíž, že od dnešního okamžiku stojíme všichni důsledně a
nekompromisně ve stálém denním boji proti zločinnému režimu a
nepříteli, který zhanobil naše posvátné Hradčany a který za to bude
těžce pykat! _Tož všichni společně do boje za svobodné
Československo ve svobodné Evropě!_«

»Krásně to pověděl!« řekla matka dojatě.

»Tedy -- do boje...,« prohodil zamyšleně otec. »Nu, trochu jsme se
už do toho dali, pane presidente. Podívej se, mamko, kolik toho
dnes nesu!« Nějaký balíček dopadl na stůl.

Slávek zahlédl malou skulinou ve dveřích, že jsou to dopisy.

»Zrádců tedy přibývá,« poznamenala matka.

»Vypadá to, jako by se s nimi po porážce Polska roztrhl pytel.«

»To už si myslí, že Německo má vyhráno?«

»Jsou to šílenci. Kopou současně dva hroby: jeden pro ty, které
udají, druhý pro sebe.«

»Ano. Až zvítězíme...«

»-- budeme neúprosní,« doplnil ji otec. »Musíme být neúprosní,
protože spravedlnost nezná slitování.«

Zatím co matka dávala na stůl večeři, otec opatrně rozlepoval jeden
z dopisů.

»Počkej s tím chvíli,« vyzvala ho. »Nejdříve povečeř, pak ti
pomohu.«

Vůně pečených bramborů vnikla do pokoje. Slávek, skrčený stále u
dveří, stál jako očarován. Začínal tušit, co se děje v jeho rodném
domku. Vlna radosti a pýchy mu zaplavila hruď.

»Tak jak to vlastně děláte?« otázala se matka, když otec dovečeřel:
»Vždycky přijdeš až pozdě večer, hned se dáš do práce, ráno zase
časně odejdeš -- takže já tomu nevím začátku ani konce.«

Slávek se přitiskl až k samé skulině, aby mu neušlo ani slovo. Však
to, co slyšel, stálo za to!

Na poštovním úřadě ve Vsetíně byl zaměstnán Čermákův kamarád Hájek
z Jablůnky. Byl rovněž legionářem. Oba mužové se rozhodli hned po
patnáctém březnu, že budou podle svých sil a možností pracovat pro
svržení německé nadvlády. Nevěděli hned, kde začít. Když se však ve
Vsetíně usadilo gestapo a ničemní lidé začali posílat svá udání,
bylo jim jasno, v čem bude záležet jejich práce.

Při třídění pošty si Hájek pozorně všímal dopisů, které byly
adresovány gestapu. O kterých se domníval, že by mohly obsahovat
udání, ty odkládal stranou. Pečlivě je zabalil a schoval do
aktovky. Protože ve svém domku měl podnájemníka, kterému nevěřil,
jezdil s dopisy do Hošťálkové za Čermákem. Ten dopisy doma
rozlepil, přečetl, udání spálil a nezávadné opět opatrně zalepil.
Ráno je pak zavezl na kole k Jablůnce, kde na něho už Hájek čekal.
Byly dny, kdy nebylo ani jednoho dopisu. Někdy však jezdil Hájek do
Hošťálkové i několik dní za sebou. A mezi přivezenými dopisy se
vyskytlo skoro po každé nějaké udání.

»A nebojíte se, že udavači budou po tom pátrat?« divila se matka.

»Ne. Zrádci bývají zbabělí. Když takový udavač odešle svůj dopis a
gestapo neprovede žádný zákrok -- protože dopis nebyl
doručen -- nemá už zpravidla dosti odvahy, aby své udání opakoval.
Bojí se, že by na sebe mohl uvrhnout hněv obávané tajné policie.«

V kuchyni zavládlo ticho, rušené jen šelestem papírů. Pojednou otec
zvolal:

»Zase jeden!«

»Co píše?«

»Podávám tímto udání na Františka Lízala, rolníka v Hrabové.
Jmenovaný zaujímá nepřátelský postoj k Německu a pravidelně
poslouchá cizí rozhlas. Rozšiřuje lživé zprávy zahraniční
propagandy a otevřeně prohlašuje, že Německo válku prohraje. Martin
Slavický.«

»Co tomu říkáš?« zeptal se otec, když dočetl.

»Hanebné!« vybuchla matka. »Takoví by měli být všichni popraveni!«

»A také budou. Máme přesné seznamy všech okolních udavačů.«

A zase ten šustot otvíraných a zalepovaných dopisů.

»Jen jedna věc mě trochu znepokojuje,« ozval se po chvíli otec.
»Mám obavy, že se stanu nápadným.«

»Proč?« lekla se matka. »Tuší již někdo --?«

»Bohudíky, tak daleko to ještě není. Ale zdá se mi, že mé ranní
jízdy do Jablůnky nezůstaly bez povšimnutí. Aspoň můj kolega Zajíc
se mě už dvakrát ptal, co tam jezdím dělat.«

»To je chyba. Kdyby se začalo po něčem pátrat, hned bys byl v
podezření.«

»Bylo by dobře, kdybych se mohl s někým střídat.«

»Tak tam zajedu občas já,« nabízela se matka. »Na kole jezdit
umím -- a ten ztracený čas, co na tom dnes záleží! Jsou důležitější
věci než umýt okna a udrhnout podlahu. Ostatně, já bych si to stejně
všechno zastala.«

»O to by nešlo, mamko,« bránil se otec. »Vím, že mohu na tebe ve
všem spolehnout. Ale tebe by si lidé všimli ještě dříve než mne!«

»Pak ovšem nevím, jak by se to dalo zařídit.«

Chvíli mlčeli.

»A střídat se s některým tvým kolegou -- to bys nechtěl? Nedůvěřuješ
jim?«

»Věřím jim úplně. Ale nechci do toho zatahovat více lidí... Nu, co
naděláme. Teď už budou tmavá rána, snad to nebude tak nápadné.«

»Škoda. Ráda bych ti pomohla.«

Vtom se otevřely dveře od pokoje. Na prahu stál Slávek. Bledý
rozrušením dnešního večera. Celý proměněný tvrdým odhodláním.

»Tatínku, budu tam jezdit já!« řekl nějak chraptivě, ale rozhodně.

Rodiče, překvapení a polekaní, vyskočili.

»Slávečku, co je s tebou?« vyhrkla matka, která se v první chvíli
lekla, že se tu hoch objevil v horečce.

»Proč nespíš?« zeptal se přísně otec.

Ale Slávek byl už u něho.

»Tatínku, slyšel jsem všechno. Projev pana presidenta i to, co jste
si tu povídali.«

»Tak ... a to se nestydíš -- tak za dveřmi, jako zloděj, jako
nějaký...«

»Tatínku, nezlob se, ale já jsem měl velikou radost...«

»Z čeho?«

»Že bojujete proti Němcům!«

Otec si vzpomněl na učitelova slova. Náhle zjihl.

»Ty kluku jeden...! Nestůj tu jako košiláč a raději nám řekni, co
vlastně chceš?«

»Budu jezdívat do Jablůnky místo tebe.«

»A co řekne mistr?«

»Do sedmi budu zpátky!«

»Hm ... a kdyby tě někdo cestou prohlížel?«

»Však průkazku mám.«

»Ano, ale dopisy?«

»To bych si už nějakou skrýš vynalezl -- dvojité dno v aktovce nebo
něco takového.«

Otec byl s jeho odpovědmi zřejmě spokojen.

»A dovedl bys mlčet?«

»Tati!«

»No nic, chlapče, to já jen tak ... to víš, jde o krk.«

»Však já vím, tatínku. Tož mohu?

Otec se zadíval na matku.

Byla vážná, zamlklá.

»Co tomu říkáš, mamko?«

»Tys to dobře řekl: jde o krk. Konečně ... kdyby se to prozradilo,
jsme v tom stejně celá rodina. A budete-li se střídat, bude to
jistě méně nápadné. Ostatně, jednou týdně to povezu já. Toho si
nikdo ani nevšimne, protože každou sobotu jedu tak jako tak do
Vsetína.«

»Ty jsi hodná, maminko! Tož co, tati, mohu?«

»Co s tebou nadělám,« řekl otec a v jeho hlase leželo něco jako
hrdost. »Ale teď jdi už spat!«

»A to ne! Já vám pomohu.«

»To se musí umět, chlapče! Ani ta nejpřísnější kontrola nesmí
poznat, že byl dopis otvírán!«

»Však mi to ukážeš a já už to svedu.«

Nebylo ještě ani jedenáct hodin, když skončili. Udavačský dopis
spálili a popel rozmělnili na padrť. Nezávadné pečlivě složili do
kusu nepromokavé látky. Otec vytáhl z podlahy pohyblivé prkno a
balíček tam zasunul.

»Zítra tedy pojedu ještě já, abych to mohl v Jablůnce zařídit,«
končil své pokyny otec. »A pak, pak se budeme střídat,
ty -- kluku!«

Slávek byl velmi rozrušen. A přece usínal snadno. Hřálo ho vědomí,
že už ne jenom Pavel Kovářů, ale i on!

Čin!

Ne jenom tiché nadávky, tiché kletby, tichý vzdor, tichou
nenávist -- ale čin, čin, čin!

I pan president žádá činy! -- -- --

Když jel s balíčkem dopisů po prvé, byl úplně klidný. Byl si dobře
vědom toho, co podniká. I toho, co by se stalo, kdyby byl dopaden.
Věděl, že musí být opatrný a co nejméně nápadný. Choval se proto
přesně tak, jako by jel k mistru Kadlčákovi.

Sotva přejel most za Ratiboří, spatřil před sebou listonoše. Šel
pěšky, kolo si vezl.

»Jsi Slávek Čermák?« zeptal se, když ho Slávek míjel.

»Ano.«

»Půjč mi pumpu! Uchází mi duše.«

Slávek seskočil.

»Já jsem Hájek. Dej to do mé aktovky!«

Zatím co listonoš pumpoval kolo, které toho ve skutečnosti vůbec
nevyžadovalo, Slávek vsunul balíček s dopisy do jeho aktovky.

»Děkuji ti za půjčení,« řekl Hájek po chvíli. »A kam ty sis vyjel
tak po ránu?«

»Jenom tak. Trochu se projet,« usmál se Slávek.

Rozloučili se.

Listonoš nasedl a jel ke Vsetínu.

Slávek obrátil kolo a jel zpět k Hošťálkové.

Nemohl se vzpamatovat. Jak to bylo všechno jednoduché! Jak přirozené
a všední!

A přece to byl čin.

A velký čin!

Neboť téměř každá ta jízda zachraňovala člověka.




3. Plameny vzpoury


Slávek pracoval se svými rodiči již několik týdnů. Za celou tu dobu
se nepřihodilo nic, co by ohrozilo jejich činnost.

Jednou -- bylo to koncem listopadu -- lilo jako z konve. Otec se
vrátil pozdě večer s objemným balíčkem.

»Dnes to bude jistě až do půlnoci,« řekl unaveně.

»Nevadí, tatínku,« utěšoval ho Slávek. »Já mám takovou chuť do práce,
že nám to jenom poletí.«

Zatím co otec večeřel, Slávek s matkou rozlepovali. Za chvilku bylo
na stole několik otevřených dopisů.

»To bude zase nových zrádců!« povzdychl si otec, když přečetl první
dopis s udáním. »Že se ti lidé --«

Vtom někdo zabušil na dveře.

Všichni na sebe zděšeně pohlédli.

»Gestapo!« zvolala tlumeně matka. I v tmavém světle petrolejové
lampy bylo vidět, jak je bledá.

»Slávku, vem si knížku a čti!« rozkázal tiše otec. »Ty, maminko,
chystej na podpálení na ráno.«

Sám několika rychlými pohyby sbalil dopisy a zastrčil je do skrýše.

Bouchání se ozvalo znovu. Bylo již ráznější, netrpělivější.

Otec se přesvědčil ještě jedním pohledem, je-li všechno uklizeno.
Pak šel otevřít.

Jeho krok byl klidný, odměřený, vyrovnaný.

Rázným trhnutím otevřel dveře. Slabý proud světla dopadl na tvář
pozdního návštěvníka.

Nebylo to obávané gestapo. Stál tam mladý, asi pětadvacetiletý muž.
Byl zabalen do stanového plátna, které bylo už zcela promoklé. Jak
se pohnul, v jeho vysokých botách zašplouchala voda.

»Přejete si něco?« zeptal se otec studeným hlasem.

»Mohl bych u vás přespat?«

»Kam jdete?«

»Ještě daleko,« odpověděl vyhýbavě neznámý. »Dnes bych tam nedošel.«

»No, pojďte dovnitř!«

Teprve v kuchyni viděli, jak je příchozí mokrý. Ruce měl promodralé.

»Že se vám chtělo do takového nečasu,« vrtěla hlavou matka.

»Mamko, zatop tu!« řekl otec.

»Já zatopím!« nabízel se ochotně Slávek.

»Měl byste se trochu převléci. Máte něco u sebe?« pohlédla matka na
cizincův batoh.

»Mám,« odpověděl návštěvník a chtěl rozvázat motouz. Ale zkřehlé
prsty byly neohebné.

Slávek mu pomohl. Vytáhl z batohu balík prádla. Bylo tak mokré, že
se mohlo ždímat.

»Mohl bych si to dát usušit?« zeptal se host.

»Trvalo by to příliš dlouho. Zatím byste nastydl. Maminko, dones
nějakou košili a spodky!«

Této výzvy nebylo ani třeba, protože matka již přinášela suché
prádlo, šaty i domácí papuče. Oheň v kamnech vesele zapraskal.

»Převlecte se! My zatím odejdeme do ložnice,« řekl otec.

»Jste příliš hodní. Ale zdá se, že mi opravdu nezbývá nic jiného.«

Rodina odešla.

»Tati, co bude s našimi dopisy?« staral se Slávek.

»Až host usne, přenesu je z kuchyně sem a doděláme to.«

»Není to nějaký vyzvědač?« zašeptala matka.

»Nevím. Člověk nesmí věřit nikomu. Ale tento vypadá poctivě.«

Za chvíli se ozvalo z kuchyně veselé zvolání: »Hotovo!«

Mladý muž stál u sporáku a mnul si ruce. Do jeho bledé tváře proudila
pomalu červeň.

»Nezlobte se, že jsem vás přepadl tak pozdě v noci,« omlouval se
při večeři, kterou mu narychlo připravila paní Čermáková. »Chtěl
jsem ještě dnes dorazit do Vsetína, ale v tom lijáku je to opravdu
těžké. Mám za sebou dlouhý pochod...«

Ostatní mlčeli.

»Jdu totiž na Slovensko,« začal zase po chvíli. »Chci se dostat k
našim...«

»Máte tam příbuzné?«

»Ale ne,« usmál se. »Myslím totiž ... k naší československé armádě!«

»Na Slovensko? A jak dále?« zeptal se pan Čermák.

»Pak do Maďarska, do Jugoslavie...«

Teprve nyní zmizel chlad z řeči pana Čermáka. Při zmínce o
československé armádě se v něm ozvala stará legionářská krev. Dal
se s hostem do hovoru.

Pozdní návštěvník se jmenoval Semela. Byl posluchačem práv na
Masarykově universitě v Brně. Když vypukla válka, chtěl se dostat
do Polska se dvěma kamarády. Opatřili si nejnutnější potřeby a
počátkem září se vydali na cestu. Daleko však nedojeli. Před Kyjovem
je zastihla vojenská vlaková kontrola. Když se Semelův přítel
legitimoval, vypadla mu padělaná legitimace.

Kontrola to zpozorovala. Hned byli všichni tři zadrženi a vráceni
do Brna. Semelovi a druhému příteli se podařilo v nestřeženém
okamžiku vyhodit z vlaku nebezpečné doklady, které měli již také
připraveny pro pobyt na Slovensku. To je zachránilo. Když se jim
nemohl dokázat žádný nepřátelský úmysl, byli propuštěni na svobodu.
Jejich kamarád ovšem zůstal ve vězení.

»Když byly po nešťastném 17. listopadu zavřeny vysoké školy,« končil
své vypravování Semela, »rozhodl jsem se, že se pokusím o útěk do
ciziny ještě jednou. Protože v Polsku nás již není třeba, jdu na
Slovensko a dále, jak už jsem vám řekl. Tentokrát jsem sám, neboť
i mého druhého přítele zatím zatkli. Cestuji většinou pěšky.
Vyhledávám hory a samoty...«

»Jen ať se vám to všechno podaří,« pokyvoval hlavou pan Čermák.

»Věřím v to,« řekl Semela pevně.

Zatím paní Čermáková rozvěsila po kamnech mokré prádlo a šaty.
Brzy potom šel host spat.

Pan Čermák přenesl dopisy ze skrýše do ložnice. Tam pokračovali
v nedokončené práci.

»Ale polekali jsme se,« pronesla šeptem matka.

»Aspoň vidíme, že opravdu musíme být připraveni na všechno,« řekl otec.

Ráno se Semela převlekl do svého prádla, posnídal, poděkoval za
pohoštění a vydal se na další cestu. Déšť zatím ustal.

Jeho návštěva byla první toho druhu, ale pak přicházeli k Čermákům
další a další uprchlíci. Byli to lidé, kteří unikali ze spárů
německé nadvlády do ciziny, aby tam bojovali v československé armádě.

Někteří se zdrželi v Dolině den, dva, jiní i několik dní. Několikrát
se stalo, že týž den jich přišlo i několik. Nebylo divu. Čermákova
chaloupka, stulená pod samým úpatím horského hřebene, lákala svou
samotou, tichem a nenápadností.

Když se jich sešlo několik, pan Čermák je přidělil -- jak tomu
říkal -- svým příbuzným a známým. Jednoho zavedl k Šebestům, druhého
k strážmistru Bartoňovi, třetího k Nevrlům. Bylo-li jich ještě
více, přidělil je Otáhalům, Janouškům, Spěchalům, vdově Čechové
nebo Kovářům.

Činnost těchto lidí se brzy neomezovala jen na poskytování pomoci
uprchlíkům. Roznášeli letáky, to měli na starosti hlavně Slávek s
Pavlem, které dostávali ze Vsetína a jiných míst. Šířili zprávy ze
zahraničního rozhlasu a přechovávali zbraně, třebaže věděli, co je
čeká, kdyby byli prozrazeni.

A zatím germánský nenasytný dráp uchvacoval jednu evropskou zemi za
druhou. Sáhl po Dánsku a Norsku, zaťal se do Holandska, Belgie,
Lucemburska a Francie, vsypal déšť pum na Anglii, rozdrásal Jugoslavii
a Řecko, podmanil si Maďarsko, Bulharsko a Rumunsko, uhodil na Rusko.

Téměř celá Evropa potemněla hákovými kříži.

Udusila tato vítězství touhu po svobodě v ujařmených národech?
Naopak! Řady bojovníků za svobodu houstly, rostly Němcům přímo pod
rukama. Lid se stal tvrdým a odhodlaným. Když boj, tak boj! Ale
poslední rána nebude vypálena z germánského děla.

V to věřili ve všech zdeptaných zemích. V to věřili i v Čechách a
na Moravě.

Nic nepomáhala strašná hrůzovláda. Plameny vzpoury nemohly udusit
ani koncentrační tábory, bití, mučení a plynové komory. Za jednoho
zavřeného a umučeného povstali dva noví mstitelé. Sabotovali německá
nařízení, nedodržovali předpisy. Vnášeli zmatek do nepřátelských úřadů.

Sabotovalo se všude. Nejmenší studenti si vylévali zlost aspoň
hanlivými říkankami a posměšnými nápisy na führera. Dělníci
zpomalovali práci a ničili stroje. Železničáři rušili dopravu.
Mlynáři prodávali lidem na černo mouku a dovolovali semlíti třeba
dvakrát tolik, než na kolik znělo úřední povolení. Rolníci neodváděli
předepsaná množství.

Sabotáž, sabotáž, sabotáž.

Sabotovalo se všude. Ve školách měla být mládež vedena k říšské
myšlence. Při nařízených oslavách ředitelé škol četli žákům suchým
a vyprahlým hlasem listinu, kterou jim úřady pro jistotu dodaly samy.
Mládež se při tom bavila -- zvláště při rozhlasových projevech -- nebo
se docela nepokrytě vysmívala.

Sabotovalo se všude. Jel tatík na kole s těžkým kufrem. Doby byly zlé,
příděly nestačily, shánělo se všechno: mouka, sádlo, vejce. Před
vjezdem do města stál strážník.

»Stát!«

Polekaný muž se již v duchu loučil s drahocenným obsahem kufru.

»Co tam vezete?« ptal se přísně strážmistr.

»Nu, to víte, trochu mouky a nějaký omastek...«

»Tak objeďte město a ztraťte se!«

»Ale kudy, pane strážmistře?«

»Člověče, tož já vám mám ještě ukazovat cestu? Tak podívejte se:
pojedete tuhle okolo Moravy, tam vzadu je most přes řeku, přejedete
po něm, pak ještě kus po louce a budete za městem ... ale dělejte,
ať vás nechytnou! Ve městě je německá hospodářská kontrola, zastavuje
každého, prohlíží i aktovky, zadržuje lidi...«

Sabotovalo se všude. I v samé vládě, jejíž ministerský předseda Eliáš
dlouho mátl nejvyšší německé úřady.

Sabotáž, sabotáž, sabotáž...

Němci usoudili, že tak to dále nepůjde. Nemá-li se jim nadvláda v
českých zemích rozplynout jako mýdlová bublina, musí zakročit ostřeji.

Musí ukázat ještě tvrdší a krutější pěst.

A kdo z nich by to dovedl lépe než vedoucí státní policie Heydrich?

Sotva se objevil v Čechách, bylo vyhlášeno stanné právo. Stovky
českých lidí byly popraveny, tisíce zatčeny. Krev mučedníků tekla
v Brně, v Praze, Terezíně, v Dachau, v Buchenwaldu, v Mauthausenu,
v Oranienburku, v Osvětimi a bůhvíjak se všechny ty mučírny nazývaly.

Dva hlavní původci těchto pohrom v naší vlasti -- Heydrich a
Frank -- si mnuli spokojeně ruce. Srazili ten paličatý národ k
zemi! Zdrtili ty vzdorovité a nenapravitelné lebky! Hle, Češi jsou
již jako krotcí beránci! Plameny vzpoury, které až dosud výhružně
vyšlehovaly, jsou uhašeny. Všude je pořádek. Všude je klid. Všude je
ticho.

Uhasly opravdu plameny odboje?

Jak málo znali český národ! Jak málo znali jeho neuhasitelnou touhu
po svobodě!

Kdo si všiml toho osamělého letadla, které v prosincové noci roku
1941 zakroužilo nad Čechami? Kdo zpozoroval odvážné mladé hochy,
kteří seskočili v blízkosti Prahy, aby splnili úkol nejtěžší?

Snad, snad je někdo spatřil. Ale najisto unikli pozornosti německých
tyranů, zpitých vítězstvím nad Evropou.

Byli nenápadní a znali dobře svůj úkol a cíl. Pražané jim podali
přesné zprávy o Heydrichovi.

A 27. května roku 1942 stihl Heydricha zasloužený trest.

Byla to těžká rána pro celé Německo. Kdo jim teď uvěří, že v Čechách
a na Moravě je všechno v nejlepším pořádku? Že Češi jsou spokojeni
s německou ochranou?

Němce zachvátil bezmocný vztek. Děsivá smršť se rozpoutala nad
Čechami a Moravou. Tisíce klesly pod katovou rukou. Plameny Lidic
vyšlehly až do nebes.

A národ? Byl pevný jako skála. Nedovedlo jej zkrušit ani německé
běsnění, ani nepodlehl hrabivému mamonu, když Frank vypsal
desítimilionovou odměnu na dopadení pachatelů atentátu.

A poslední odpověď hrdinů, kteří provedli smělý čin, byla právě tak
statečná jako atentát sám. Když byli po třech týdnech usilovného
hledání vypátráni v kryptě pravoslavného kostela, bránili se jako
lvi. Pálili ze svého úkrytu na útočníky tak mistrně, že se k nim
žádný nemohl přiblížit. Nakonec bylo proti nim použito stříkaček,
které chrlily do podzemí proudy vod. Hladina stoupala, ale odvážlivci
stříleli dále. Už jim sahala po pás, po hruď. Už bylo vody až po
krk. Každý měl v pistoli jediný náboj.

Vzdají se?

Výstřely v podzemní kryptě zaduněly v odpověď. Stateční vojáci
republiky zvolili dobrovolnou smrt.

A domnívali-li se Němci po provedení všech násilností, že tentokrát
je český národ už opravdu umlčen, zase se mýlili.

Měli se jenom zaposlouchat do vzrušeného tepu českých srdcí. Měli
nahlédnout do českých rodin. Měli vyslechnout hovory dělníků o
přestávkách mezi prací. Měli jít do vlaků a pozorovat cestující.
Všude by viděli totéž: nezlomeného ducha, víru ve spravedlnost a
odplatu.

A měli si zajít na hošťálkovskou Dolinu.

Mnoho se tam změnilo za ta tři léta. Manželé Čermákovi zestárli
nejméně o deset let. Slávek byl už tovaryšem, v červenci dostal
výuční list. Jenda pracoval ve Zlíně. A jedenáctiletá Olinka se
stávala pravou rukou ustarané matky. Byla veselá, švitořivá, usměvavá.
Všichni ji měli rádi. Nikoho nezarmoutila. Celou Dolinou se často
rozléhaly její písničky, někdy skotačivé a jásavé, jindy táhlé,
vážné a smutné.

Celou tu dobu dělali Čermákovi všechno, co bylo v jejich silách.
Jízdy do Jablůnky už sice nebyly tak pravidelné, protože gestapo
něco větřilo.

Ale tím více podporovali uprchlíky, kterých přibývalo.

Valašské hory lákaly svou rozlehlostí. A jejich lid? Je z počátku
nedůvěřivý -- je těžko hned poznat a uvěřit, že nový člověk není
jen vyzvědačem gestapa. Ale jakmile tě prohlédnou, jakmile poznají,
že jsi opravdu štvanec, který potřebuje pomoci, jsi jejich člověk.
Snesou ti poslední skrovné zásoby, raději si sami utáhnou opasek,
než by tě nechali odejít o hladu. A budou tě chránit před slídivýma
očima německých vetřelců, kteří tuší, že zdejší hory jsou nebezpečné,
i když mlčí. Proto je procházejí křížem krážem se svými zlými psy,
pušky mají připraveny k výstřelu. Když zahlédnou mezi stromy postavu,
ženou se k ní. Uprchlík! »Stůj!« A před užaslým Němcem stojí prostý
valašský dřevorubec, klidně pozoruje vojáka, ne, nerozumí, nic
neviděl, nic neslyšel, vrtí hlavou a krčí rameny. Pak jeho sekera
zazvoní o tvrdý pařez -- ej, germáni, vy jednou poběžíte a tehdy
naše sekery nebudou mlátit už jen do těchto pařezů, věru že ne -- --

A uprchlík si zatím hoví v dřevorubcově chalupě, která je odtud
několik kroků. Že je malá jako dlaň a člověk by se v ní nemohl
ukrýt? A kdo se to usmívá zpod doškové střechy? Kdo je to ukryt
pod hromadou slámy? Kdo leží na dřevěné pryčně v mistrně maskovaném
sklepě pod »podsínkem«? Ej, vejdi do pasekářské chalupy a hledej tam
ukrytého člověka!

A je těch chalup, které tě přijmou jako svého syna! Zajdi si třeba
k Spěchalům. Starý Spěchal si tě přeměří pohledem, který ti až duši
rozřízne. Pak se dá do smíchu, poplácá tě po zádech, pojď, synku,
tady si odpočiň, Milada zatím něco ukuchtí, pojíš a vyspíš se ... a
zítra -- -jak? Hned zase dál? Nevadí, převedu tě přes horu, znám
tu každý chodníček a každý keř, se mnou nezabloudíš -- -- --

Nejsou-li u Spěchalů doma, dlouho se nerozmýšlej! Přeskoč kopeček,
trochu se zadýcháš, ale to nic, starý Spěchal má přes padesát a běhá
tu jako mladík, překročíš cestu a jsi v hospodě u Kubišů. Tam sice
spát nemůžeš, je to hned u cesty a žízniví Němci se tu často zastavují,
ale Kubišovi mají synka, dvanáctiletého Toníka, chlapce bystrého a
spolehlivého, který dovede mlčet jako ryba. Ten tě dovede úzkou
pěšinkou do Doliny a to už si zase jako doma.

A jdeš-li s druhé strany, zastav se na pasekách u Kovářů -- ale co
ti to budu všechno jmenovat. Zastav se v kterékoli pasekářské chalupě,
jež jsou roztroušeny okolo Hošťálkové, zastav se u Ratiboře, v
Jablůnce, u Bystřičky, na Čartáku, na Soláni, jdi k Radhošti,
Kněhyni a Lysé hoře, celé to Valašsko stojí v tvrdém a nesmiřitelném
boji, i když se dosud neblýská a hory se zdánlivě usmívají. Celé
to Valašsko ti podá pomocnou ruku a nedá, nedá ti zahynout.

Ty, cizinec, užaslý půjdeš tímto krajem, budeš míjet paseku za
pasekou, dědinu za dědinou, horu za horou, budeš se divit, kde se
tu vzalo tolik lásky, když příroda zde učí jen zápasit a bojovat.
Náhle si vzpomeneš na slova známé básně »chaloupky české, buďte
požehnány!« -- a nedá ti to, aby sis ten verš neupravil po svém:
»Valašské chaloupky, buďte požehnány!«

Sta a sta uprchlíků prošlo tak valašskými horami. Prchali přede
vším možným: před vyšetřováním, před zatčením, před nucenou prací
v Německu, před koncentračními tábory.

Utíkal tudy i zednický mistr Kolísko. Byl až odněkud z Čech a podařilo
se mu uprchnout z koncentračního tábora.

Jednoho večera nesměle zaťukal na okno u Čermáků. Otevřeli mu.

»Jsem pronásledován,« řekl jim. »Mohl bych se tu zdržet delší dobu?«

»Ale ovšem,« odpověděl s naprostou samozřejmostí pan Čermák. »Musíte
však být opatrný a přes den se raději neukazovat.«

»Děkuji vám. To víte, že se zachovám podle vašich pokynů.«

Byl u nich již čtrnáct dní. Za celou tu dobu se nepřihodilo nic
zvláštního.

Večer, po návratu pana Čermáka ze služby, besedovala často celá
rodina se svým hostem. Mistr Kolísko jim vypravoval o všem, co
prožil v koncentračním táboře. Líčil utrpení a nevýslovnou bezmoc
vězňů, kteří jsou za živa pohřbeni v děsivé propasti zoufalství.

Někdy přišli i návštěvníci. Přinesli kousek másla, bochník chleba,
pár jablek a hrušek. Poslechli si Kolískovo vypravování a zase odešli.

Pobyt v koncentračním táboře zanechal u Kolíska trvalé stopy. Byl
vylekaný, dostrašený, při každém zvuku vyskakoval, všechno ho
rozrušovalo.

»Snad to s tím pronásledováním nebude tak zlé,« chlácholil ho pan
Čermák, když viděl, jak se Kolísko chvěje při každém vrznutí dveří.

»Já jim nevěřím. Koho si jednou vezmou na mušku, toho už tak lehko
nepustí,« trval na svých obavách Kolísko.

»Třeba již ztratili vaši stopu.«

»Dal by Bůh.«

Uplynul další týden. Pan Čermák se vrátil ze služby dříve než obyčejně.

Při večeři byl zamlklý.

»Tati, stalo se ti něco?« otázal se Slávek.

»Do dědiny přijel nějaký pátrací oddíl,« odpovídal zvolna otec. »Tož
nevím, co tu chtějí.«

»Že to bude v souvislosti se mnou!« lekal se Kolísko.

»Může být. Ale je jich nějak mnoho. Myslím, že to bude větší podnik.«

»Pak by bylo dobře, kdyby si pan Kolísko lehl do stodoly. Tam by
ho nenašli,« navrhovala matka.

»To udělám, přátelé, a hned,« zvedal se mistr. »Jistota je jistota.
Nejraději bych se sice vydal na další cestu, ale teď, na noc...«

»Kam byste chodil. Vyspíte se ve stodole a ráno --«

»A přece bych tu nejraději zůstal ještě aspoň dva dny, než se to
přežene,« rozhodl se náhle Kolísko. »Potom bych měl už jistě klidnější
cestu. A mimo to -- necítím se nějak dobře. Píchá mě pod lopatkami.«

»Jak myslíte,« svoloval pan Čermák.

»Však ve dne může ležet pan Kolísko v našem krytu,« navrhl Slávek.

Ve svahu za Dolinou byla už od přírody dokonalá skrýš. Slávek s
otcem ji tak zamaskovali, že nezasvěcenec by ji nikdy neobjevil.
Tam ukrývali uprchlíky, když bylo nejhůře.

»Ano, tam to bude nejlepší.«

Noc minula klidně.

Ráno ho zavedli do krytu. Pečlivě zakryli vchod.

»Večer pro vás zase přijdeme,« loučil se s ním Slávek.

»Jen jestli mu tam nebude zima! Aby se nenachladil. Zdá se mi, že
v posledních dnech vypadá nějak špatně.«

V poledne se vrátil Slávek z práce s neveselou zprávou.

»Dověděli jsme se, že ten oddíl tu zůstane několik dní. Pátrají prý
po nějakém generálovi.«

»Pán Bůh nás potěš!« lekala se matka.

»A toho chudáka venku teprve!«

Večer ho přivedli do kuchyně.

Byl přepadlý a pokašlával.

Paní Čermáková se na něho pozorně zadívala.

»Pane Kolísko, nemáte horečku?«

»Myslím, že mám. Po zádech mi běhá mráz, ruce a nohy mám jako
polámané...«

»Tak já vám něco řeknu,« rozhodl se pan Čermák. »Zůstanete spát
s námi, zatopíme v kuchyni.«

»Chraň Bůh! Jen to ne! Tu by mě našli okamžitě! Jen to ne!«

Přemlouvali ho všichni, ale marně. Kolísko trval na svém: na noc
půjde do stodoly, zítra zase do krytu.

Paní Čermáková mu navařila čaje. Do stodoly mu dali tři teplé
přikrývky.

I tato noc minula klidně.

Ráno šel zase do krytu. Byl malátný a již mu nebylo ani do řeči.

V poledne řekla matka Olince:

»Olinko, vezmi do konvičky čaje a zanes to panu Kolískovi. Ale buď
opatrná!«

»Ano, maminko!«

Už ani před Olinkou nebylo doma tajemství. A statečné děvče často
pomohlo rodičům v těžkých okamžicích. Čeho se nemohl odvážit dospělý
muž či žena, to prošlo malému děvčeti.

I dnes splnila svůj úkol rychle a nenápadně.

»Jak je mu?« otázala se jí matka.

»Myslím, že má vysokou horečku,« řekla Olinka. »Čaje se napil, ale
skoro ani nemluvil. Jenom ukázal, že ho píchá v zádech.«

»Aby to tak byl zápal plic! Nu, nic nenačekáme! Jak přijde tatínek,
poradíme se, a ty bys, Slávku, navečer zavolal pana doktora. Řekl
bys mu, že Olince je špatně, tady by si to s ním už tatínek nějak
vyřídil. A na noc už ho necháme tu, ať se brání, jak chce. Musíme
věřit, že to dopadne dobře.«

Odpoledne byla doma jen paní Čermáková s Olinkou. Ta se právě
chystala, že se zase podívá za nemocným. Konvičku s čajem měla na
sporáku.

Vyhlédla z okna a krve by se v ní nedořezal.

»Co je ti, Olinko?« přiskočila k ní matka.

»Jdou sem vojáci!« vydechla Olinka a ukázala na pěšinku od Kubišovy
hospody.

Šli po ní čtyři vojáci s velkými psy.




4. Bouře nad Dolinou


Těžký mrak se pověsil na Dolinu.

Co chtějí? Kam jdou?

Brzy se jim dostalo odpovědi. Vojáci zamířili k jejich chalupě. Dva
zůstali venku, dva vešli dovnitř. I se psy.

Paní Čermáková se násilím ovládla. Ještě štěstí, že v poslední
chvíli vylila čaj z konve!

Vojáci se vyptávali lámanou češtinou, nebyl-li tu nějaký »oficír«.

»Ne, nic podobného tu nebylo,« oddychla si paní Čermáková. Pán
Bůh zaplať, že jejich návštěva neplatí Kolískovi! Rázem oživla a
nabyla staré jistoty.

A nešel ani okolo? Neviděli nějakého důstojníka v lese?

Kdepak, sem nevkročí ani lidská noha! Co by tu také dělal?

Vojáci přesto začali prohlížet celý dům. Kam nemohli vniknout sami,
tam poslali psy. Rozházeli postele, vešli do sklepa, vylezli na půdu,
prošťárali stodolu.

Nic.

Odešli.

»Maminko, já jsem se ti tak třásla!« zašeptala Olinka.

»Však já také, Olinko!« přiznávala se matka. »No, jenom ať se už
nevracejí! Kam jdou?«

Olinka opatrně vyhlédla.

»K lesu!«

»Snad ne ke skrýši?«

»Ne, jdou hodně doleva,« uklidňovala matku i sebe Olinka. »To už
ho nenajdou.«

»Tak přece měl pravdu Slávek, že hledají nějakého...«

Vtom se ozval zuřivý štěkot psů.

»Probůh, co se tam stalo?« lekla se matka.

Olinka vyšla ven. Kráčela k drvárce, jako by šla pro dříví. Přitom
se úkradkem podívala do lesa.

Náhle se zastavila, jako by ji přikoval k zemi. Chvíli naslouchala.
Pak se obrátila a spěchala do kuchyně.

»Maminko, je zle...!«

»Co se stalo?«

»Pan Kolísko kašle, slyšet ho až sem!«

»Tož to je s ním konec...!« zalomila rukama matka a usedla na židli.
»A zaslechli to?«

»Ano, protože už ho hledají. Psi pobíhají sem a tam...«

»A jsou blízko skrýše?«

»Ještě jsou dosti daleko, ale jdou k ní. Ti psi jim ukazují cestu...«

»Počkej --!«

Do mrazivého ticha v kuchyni pronikal nový, ještě zuřivější štěkot
psů. Pak bylo slyšet zlostné hlasy a žalostné zaúpění.

»Už ho našli...,« řekla mrtvě matka.

Obě se přitiskly k záclonce na okně a snažily se zahlédnout, co se
děje v lese.

Obraz, který spatřily, jim podlomil nohy. Vojáci vytáhli nemocného
uprchlíka z úkrytu. Bili ho pažbami, smýkali jím se strany na stranu
a něco na něho křičeli.

Kolísko neodpovídal. Nemohl odpovědět, protože jím zmítal těžký
záchvat kašle.

A už se vydal truchlivý průvod na cestu k Čermákově chalupě.

Dva rozzuření vojáci vrazili do kuchyně.

»Věděli jste o něm?«

»Ne,« řekla rázně paní Čermáková a sama byla udivena, kolik jistoty
a přesvědčivosti je možno vložit do jediného slova.

»A co toto?« ukazoval voják na teplé přikrývky, které dali Kolískovi
do krytu. »Kde to vzal?«

»Nevím,« trvala na svém už úplně klidná žena. Byla překvapena sama
sebou. Dokud se nebezpečí vznášelo okolo ní jako cosi neurčitého,
chvěla se bázní a očekáváním toho, co přijde. Nyní, když mu stála
přímo tváří v tvář, pocítila mrazivý, železný klid. Zdálo se jí,
že nikdy neměla tak jasné myšlenky jako v této chvíli.

»Však ono se to vyšetří,« řekl vztekle voják, zmatený jejím klidem.
Zahrozil ještě puškou a vyšel ven i se svým druhem.

Před domkem stál Kolísko. Stál? Potácel se s boku na bok. Na tváři
měl velikou bouli -- to jak byl zasažen pažbou jednoho vojáka. Kalné
oči upíral na paní Čermákovou. Mlčel, ale v jeho zraku ležela prosba
za odpuštění. Jeden voják ho hlídal, kdežto zbývající prohlíželi a
vyslýchali Čermákovy sousedy.

Když nic nepořídili, vyrazili k Hošťálkové. Cestou tloukli klesajícího
uprchlíka, křičeli na něho, psi štěkali. Celá Dolina se otřásala
touto nelidskou podívanou.

Když se večer vrátili otec se Slávkem, už o tom věděli. V celé
dědině se nemluvilo o ničem jiném.

V noci odběhl Slávek do skrýše a zahladil všechny stopy, které by
je snad mohly ještě nějak prozradit. I doma spálili všechno, co by
jim mohlo uškodit. Pušku a dvě pistole, které pečlivě uschovávali,
zabalili a zakopali za chalupou.

Ráno zajel Slávek za Hájkem. Řekl mu, aby už dopisy nevozil. Budou
pokračovat, až se všechno uklidní.

»Teď záleží všechno na Kolískovi,« řekl pan Čermák. »Bude-li pevný
a dovede-li mlčet, nemusíme se ničeho obávat. Promluví-li však...«

Dovede-li mlčet...

Sváží tě tak, že rukama se držíš za paty, prostrčí ti mezi pažemi
dlouhou a pevnou tyč, upevní ji na dva silné sloupy, roztočí tě -- a
ne rukama, nýbrž ranami obušků! -- a točíš se, jako ses točíval v
dětství na hrazdě při kolenotoči, rychleji a rychleji, za každým
otočením na tebe zařvou: »Kdo ti pomáhal? Mluv!« A když mlčíš, nová
rána, druhá rána, třetí rána, po hlavě, po zádech, po tváři, po
rukou... V hlavě ti hučí, točíš se už nejen ty, ale celý svět ... a
mlčíš...

Pak tě postaví tváří ke zdi, k tvrdé kamenné zdi, za každou otázkou
následuje prudký úder do hlavy, strašný náraz nosem a čelem do stěny,
krvácíš, už nejsi ani člověk ... a mlčíš... a mlčíš...

Otočí tě zase čelem do světnice. Obrovský gestapák si povyskočí a
jeho těžká okutá bota dopadne na tvou nohu, přímo na nárt, ozve se
praskot, hroutíš se k zemi, zvedají tě surovými ranami obušků ... a
mlčíš ... a mlčíš ... a mlčíš...

Když pozbudeš vědomí, dají ti na chvilku pokoj. Sotva však otevřeš
oči, vrhnou se na tebe znovu. A mají desítky jiných a krutějších
způsobů, jak tě donutit k mluvení. Je jim lhostejno, co si o nich
myslíš. Co jim záleží na tom, že všechna hrůza obávaných mučíren ve
středověku s koly a kládami na lámání lidských údů bledne a ztrácí
se před tím, co přineslo lidstvu Německo dvacátého století?

Jsi-li pevný jako skála, jsi-li tvrdý jako žula, dovedeš mlčet stále.
Vydržíš tento nelidský nápor, i když nemáš naděje, že by ses zachránil.
Buď podlehneš jejich ranám, nebo tě ubijí až potom. Ale v poslední
chvíli jasného vědomí tě zahřeje myšlenka, že tvůj duch zvítězil
nad hrubou mocí. A vědomí, že jsi zachránil mnoho lidských životů...

Dovedl mlčet i Kolísko?

Druhého dne seděla Čermákova rodina u oběda.

»Tak co je s Kolískem?« otázala se matka.

»Odvezli ho do Vsetína,« řekl otec. »Nejprve ho vyslýchali zde v
obecní kanceláři, ale nic z něho nemohli dostat.«

»Třeba bude mlčet i ve Vsetíně. Zdá se, že je to opravdu statečný
chlap. Jinak by tu již byli.«

Okolo okna se mihl nějaký stín.

Byl to soused.

Polohlasitě zavolal:

»Jdou sem nějací lidé! Řekl bych, že je to gestapo!«

Stín zase zmizel.

Pan Čermák přiskočil k oknu, z něhož bylo možno přehlédnout celou
Dolinu.

Opravdu! Od silnice se blížili tři mužové. Tmavé šaty, vysoké boty.
Šli pomalu, vesele se o něčem bavili. Zřejmě si byli svou věcí jisti.

»Jdou pro nás!« řekl pan Čermák.

»Co teď?« lekla se matka.

»Utečeme do lesa.«

»I s Olinkou?«

»Ano! Vytratíme se za drvárku, a než sem přijdou, zmizíme v
houštinách.«

»Ale co vzít s sebou?«

»Nic. Není času! Za mnou!«

Pan Čermák uchopil čepici a už byl na dvoře. Ostatní chtěli vyrazit
za ním.

Ale už se k tomu nedostali, poněvadž otec se náhle obrátil a vracel
se do kuchyně.

»Škoda, že jsme ty zbraně zakopali,« pohlédl na Slávka. »Mohli jsme
se aspoň bránit.«

»A proč ses vrátil, tati?« zeptal se Slávek.

»Jdou sem s několika stran,« odpověděl otec. »Zahlédl jsem dvě
skupinky po dvou a po třech. Sestupují k naší chalupě od lesa.«

»Co uděláme?«

»Už nic,« řekl smutně pan Čermák. »Je pozdě. Až nás budou vyslýchat,
nevíme o ničem. O Kolískovi ani o těch druhých. A nikoho z Hošťálkové
nebudeme jmenovat. Rozumíte?«

»Ano,« zašeptali všichni.

»Musíme zapírat do posledního dechu. Jinak bychom přivedli do
neštěstí --«

Vtom se rozletěly dveře od kuchyně a v nich se objevili dva
gestapáci s namířenými pistolemi.

»Ruce vzhůru!«

Celá rodina uposlechla. Zatím co jeden mířil, druhý dával pouta
panu Čermákovi.

Matčin pohled se svezl úkradkem do Doliny. Myšlenky jí zavířily v
hlavě jako divoký vodopád. Budou zatčeni, odvlečeni. Olinku jistě
zase propustí, vždyť je to dítě. Kdo si ji k sobě vezme? Jeník je
ve Zlíně. I když se vrátí do rodného domu -- je to chlapec. Zbývá
babička, která žije v dědině u sestry. Stará osoba, která by sama
potřebovala opory. Kdo tedy --?

Slávek!

Slávek kdyby tu mohl žít! I když by se musel skrývat před
pronásledovateli, kteří by po něm jistě slídili, přece by dovedl
domácnost udržet. Zařídil by u sousedů, aby udělali to, na co by
nestačil sám.

Ale takhle?

Odvedou ho, odsoudí, snad i popraví a Olinka tu zůstane sama. Zůstane
na světě jako kůl v plotě, odstrkovaná, bez opory -- -- --

To všechno se přehnalo jejími myšlenkami rychlostí blesku.

Když byl gestapák hotov s otcem a šel k Slávkovi, podrazila mu nohu.

Gestapák upadl a narazil tváří na škopík, v němž měli brambory pro
dobytek. Pořádně se uhodil a zuřivě zaklel.

Zároveň se rozlehl malou kuchyňkou zoufalý matčin výkřik:

»Slávku, uteč!«

Slávek zůstal nerozhodně stát. Má tu zanechat rodiče? Nezhorší
jejich postavení svým útěkem?

Jen rychle, Slávku! Nerozmýšlej se ani vteřinu! Gestapák už vstává,
jeho vztekem zkřivená tvář dává tušit, co bude následovat. Zde už
není co zhoršit! Maminka, tvá statečná maminka ti ukázala, že v
osudových chvílích se musí jednat rychle. Dokaž jí, že její oběť
nebyla nadarmo. I tatínek ti dává očima znamení, abys utekl. Ví,
že je už všechno stejně prozrazeno a ztraceno, tož nač ještě
zvyšovat počet obětí?

Ale musíš být rychlý a mrštný jako veverka, neboť druhý gestapák
nestřílí jen proto, že v tom zmatku by mohl zranit svého druha,
který klečí na kolenou, drží si tvář a vyplivuje krev... Nestřílí,
ale zato tím vztekleji volá:

»Fritz!«

A už stojí ve dveřích další gestapák a snaží se rychle rozpoznat,
co se děje v kuchyni. V napřažené ruce má pistoli. Jednej rychle,
Slávku!

Vymrštil se jako střela. Prudkou ranou vyrazil gestapákovi pistoli
z ruky a chtěl proklouznout okolo něho na verandu.

Překvapený Fritz se však zatím vzpamatoval. Zachytil Slávka a pevně
ho svíral.

Ale již tu byla zase matka. Vrhla se na gestapáka jako tygřice.
Zakousla se mu vší silou do ruky, až zaúpěl. Ruka se uvolnila,
druhá uchopila matku za vlasy a začala je vztekle rvát -- ale to
již Slávek neviděl. A neviděl ani to, jak gestapáci přiskočili k
hrdinné matce, jak ji začali kopat a bít, až pozbyla vědomí.

Vběhl za drvárku, pak několik skoků doprava a už byl v lese. Kulky
pronásledovatelů fičely za ním, před ním, okolo něho, les burácel
ozvěnou střelných ran a zuřivých výkřiků -- ale Slávek nedbal. Hnal
se kupředu jako šílený a za chvilku byl tak daleko, že zmizel
pronásledovatelům s očí.

Gestapáci se hnali po jeho stopě, stříleli dále jako posedlí -- ale
rány slábly každou minutou. Jak litovali, že s sebou neměli psy!

Slávek utíkal, co mu nohy stačily. Kam? Nevěděl. Jen do lesů, do
hlubokých valašských lesů, kde se ztratíš jako kapka v moři. Lesy
tě nezradí, Slávku. Poskytnou ti úkryt a ochranu. Sta malých
jeskyněk a doupat skrývají pro tebe. Stačí přihodit nad vchod
nějakou větev zeleného smrčí a jsi v bezpečí.

Pojednou se zastavil. Před ním stálo několik chat a restaurace.
Je možné, že je už na Šanhaji?

Rychle couvl do lesa. Zde by mohli být Němci.

Zamířil doleva. Kam půjde? Kde se ukryje? Kde přenocuje?

Kam by šel jinam než k strýci Spěchalovi! Jeho chaloupka je
přilepena na stráni pod lesem, široko daleko je pěkný výhled,
strýc Spěchal je dobrák a pro strach má uděláno.

Přišel tam až za tmy.

U Spěchalů drželi černou hodinku.

»Dobrý večer!« pozdravil Slávek, když vešel do jizby.

»Dobrý večer!« odpověděl strýc. »A kdo to přišel k nám tak potichu,
že ani pes nezaštěkal?«

»Váš Hektor mě poznal lépe než vy, strýčku. Co pak mě nepoznáváte?
Vždyť jsem to já, Slávek!«

»A kýho šlaka! Pěkně tě vítám, chlapče! Však právě tu mluvíme o
tobě. Milado, rozsviť! A jak ses k nám dostal?«

»Tož ... tak.«

»A nejsi raněn? Vždyť prý po tobě stříleli celé salvy!«

»Museli špatně mířit. Nestalo se mi nic.«

»Bohudíky, chlapče, bohudíky. Milado,« obrátil se k své dceři,
která právě rozsvítila, »přichystej něco k večeři, však jistě jsi
nic nejedl.«

»Nejedl, strýčku. Ale hlad nemám.«

»Já ti rozumím. Ale tělo se nedá ošidit.«

»Nevíte, co je s našimi?«

»Jak bych nevěděl, Slávku. Odvedli je všechny tři, ale Olinku již
pustili.«

»A kde jsou?«

»Vzali je do Vsetína. Olinka je s babičkou. Celá dědina je vzhůru
nohama.«

»Zatkli ještě někoho?«

»Posbírali všechny, kteří k vám v poslední době chodili: Šebestu,
Bartoně, Otáhala, Janouška, tvého strýce a tetu Nevrlovy. Nešťastný
Kolísko, ten jim to nadrobil!«

Slávek mlčel.

Vzpomínka na rodiče mu sevřela hruď. Cosi jako trpká výčitka ho
bodlo u srdce. On tu sedí na svobodě -- a co se děje v této chvíli
s nimi? Jistě jsou biti a týráni.

Náhle se zvedl a kráčel ke dveřím. Ne, nemůže si tu v klidu
besedovat, když ví, že rodiče kdesi nevýslovně trpí. Půjde raději
ven do tmy, do noci, půjde do lesů a bude bloudit až do vysílení,
až klesne únavou.

»Kam jdeš, Slávku?« vyhrkl překvapený Spěchal.

»Už jsem vás viděl, tož zas půjdu dál...,« odpověděl neurčitě Slávek.

Ale starý Spěchal byl zkušený člověk. Hned uhodl, co se odehrává ve
Slávkově duši.

»Tož abys chtěl vědět, nikam nepůjdeš,« rázně mu zastoupil cestu.
»Či chceš, aby tě chytili hned první den? Člověče, vždyť ti jsou
vzteky bez sebe, jak je dořídila tvá matka. Olinka nám to všechno
pověděla.«

»Vy jste mluvil s Olinkou?« oživl Slávek.

»Nu, bodejť ... v Hošťálkové to vře a starý Spěchal zůstane za pecí,
ne? Pravdaže jsem s ní mluvil!«

»Plakala?«

»Plakala -- plakala -- --! Toť se ví, že plakala! Kdo by neplakal,
když se stane taková věc v rodině! Ale měl bys ji vidět, jak se jí
leskly oči, když nám vypravovala, jak oba gestapáci skučeli bolestí!
Holenku, to se nestane často, aby si jedna žena dovedla poradit s
dvěma ozbrojenými chlapy!«

»Ale potom ji zbili, viďte?«

»Nu, to víš, vždyť to nejsou lidé...,« odpověděl Spěchal vyhýbavě
a rychle pokračoval v svém sdělení: »Nejdříve všechny zatčené
přiváděli jednoho po druhém do obecního domu a tam je zavřeli do
jakési komůrky. Přede dveřmi stál gestapák a hlídal je, aby spolu
nemohli mluvit. Tvé matce se však přece jen podařilo říci několik
slov Olince. Byla určena hlavně pro tebe.«

»Pro mne? Vzkaz od maminky?« Slávek byl tak rozčilen, že si sedl
na židli.

»Ano. Matka ti vzkazuje, abys vedl hospodářství dál.«

»To povedu, ale opravdu si nedovedu představit, jak to budu dělat.«

»Máš si vzít k sobě babičku. A Jendu zavolej také domů. Vždyť se
tu uživíte všichni.«

»To je pravda...«

»Nejvíc se máš starat o Olinku,« pokračoval Spěchal.

»Jak bych se nepostaral!«

»A jako poslední přání ... počkej, jak to řekla matka doslovně:
Ať Slávek nikdy nezapomene, že celé to neštěstí v naší rodině je
dílem Němců.«

Slávkovi vytryskly z očí slzy. Hned se však zase sebral a přerývaně
si několikrát opakoval:

»Ne, to nezapomenu ... ne-za-po-me-nu ... _nezapomenu!_«

»Tak se mi líbíš, chlapče,« řekl Spěchal. »Musíme být tvrdí a
nemilosrdní.«

Přistoupil až k Slávkovi a hleděl mu upřeně do očí:

»Musíme se mstít!«

Slávek už zatím vstal se židle. Horká vlna se rozlila jeho tělem.
Pocítil znovu to prudké opojení, které se ho zmocnilo před lety
při přednášení Sládkovy básně. Tehdy byl chlapcem. Dnes je už téměř
dospělým mužem.

»Ano, strýčku, budeme se mstít!« opakoval po něm tvrdě.

Znělo to jako přísaha.

Chvíli tak stáli proti sobě mlčky. Oba byli spojeni jedinou
myšlenkou. Myšlenkou vzdoru, odvety, pomsty.

»Ale teď si zasedni a pojez, Slávku!« pobídla ho Milada.

Už neodmítal. Jako by si rázem uvědomil, že musí žít. Že je nutno,
aby žil, protože na něho čeká mnoho úkolů.

»Spávat budeš u nás,« řekl starý Spěchal po večeři. »Jsme tu na
opačné straně a aspoň v prvních dnech jim nenapadne, aby šli sem.
A co bude třeba udělat u vás, to už zařídím já nebo Milada.«

»Baže,« souhlasila ochotně dcera.

»Z počátku tu budeš mít dlouhou chvíli, protože se nesmíš nikde
ani ukázat. Ale později, až to trochu utichne, můžeš chodit se
mnou do lesa.«

Besedovali dlouho do noci.

Když si konečně Slávek lehl, nemohl usnout. Stále viděl před sebou
spoutaného otce a bojující matku.

A ještě když usínal, myslil na její odkaz.




5. Psancem


První dny u Spěchalů byly pro Slávka opravdu utrpením. Těžko si
zvykal na dlouhou nečinnost. Přes den byl v chalupě, kde mu starý
Spěchal připravil několik dobrých úkrytů pro případ nenadálé prohlídky.

Většinu dne strávil tím, že seděl u okna a díval se do údolí pod
Spěchalovým domkem. Teprve večer vycházel ven, do lesa. Procházel
se vždycky dlouho do noci.

Někdy přicházel na besedu Pavel Kovářů. Milada věděla, že je Slávkův
nejlepší přítel, proto se ho nebála pozvat.

Pavel i Milada přinášeli zprávy z vesnice. O zatčených se nevědělo
nic bližšího. Zjistili jen, že byli ze Vsetína odvezeni, ale kam,
nemohli vypátrat.

K Čermákům se již nastěhovala babička i s Olinkou. Jenda napsal, že
přijede ze Zlína začátkem listopadu.

»A co babička? Stačí na tu práci?« zeptal se Slávek.

»Sama by nestačila, to víš,« řekla Milada. »Ale sousedé jí pomáhají.
Tady Pavel pooral a zasil.«

Slávek se na něho vděčně usmál: »Děkuji ti, Pavle. -- A po
mně ... pátrají?«

»Neslyšela jsem nic.«

»Ale přesto musíš být opatrný,« připomínal strýc Spěchal. »Oni ti
tak brzy nezapomenou, že jsi jim utekl zrovna před nosem! Však
tady je ti dobře, domácnost je zaopatřená, tož se do ničeho nežeň!«

Co pomohla tato varovná a dobře míněná slova, když se neodolatelně
ozývala touha spatřit aspoň zpovzdálí rodný domek?

A tak jednoho večera, když tma byla zvlášť hustá a neproniknutelná,
Slávek se vydal na cestu k Dolině. Přehoupl se přes návrší, jež
odděluje Spěchalovo údolí od silnice, minul Kubišův hostinec a
pěšinkou se blížil k domovu.

Srdce mu prudce bušilo. Vždyť je to po prvé za několik týdnů, co
tudy kráčí. Olinka už asi spí. Babička snad šuká po kuchyni. Možná
sedí nad modlitební knížkou.

A budou-li spát? Nepolekají se, když tak znenadání zatluče?

Již byl u Doliny. V jejich domku se svítilo. Úzkými štěrbinami v
nedokonalém zatemnění pronikaly do tmy světelné paprsky.

Slávek se opatrně rozhlížel. Všude byl klid. Plížil se jako kočka
až k verandě.

Jemně zaklepal.

V chalupě bylo ticho.

Šly už spat a zapomněly zhasnout?

Zaklepal po druhé.

Konečně!

V kuchyni se ozval nějaký šepot. Slávek přitiskl ucho ke dveřím a
zřetelně zaslechl Olinčin hlas:

»Babičko, neotvírejte!«

»To jsem já, Slávek!« zašeptal.

Slyšel šoupavé kroky. U dveří se zastavily.

»Kdo je tam?« zeptala se babička, která nedoslýchala.

»Babi, nekřičte!« varovala ji Olinka. »To je Slávek!«

Zámek zaskřípal.

»Pro všecky svaté, kde se tu bereš, chlapče?« lekla se babička.

»Slávečku!« Olinka zapomněla na všechnu opatrnost. Jásavě zavýskla
a zavěsila se bratrovi na krk. »Slávečku, to jsi hodný, že ses
přišel na nás podívat!«

»Jenom tak nekřičte!« napomínal je Slávek a prudce zamžikal. »A jak
se tu máte?«

»Je nám tu --,« Olinka chtěla ještě něco říci, ale náhle se dala
do pláče. I chvějící se babičce tekly po tváři palčivé slzy.

»Synku, neměl jsi to dělat...!« řekla truchlivě.

»Co, babičko?« otázal se překvapený Slávek.

»Neměl jsi sem chodit. To víš, že my tě rády uvidíme, ale ... je
to s tebou zlé...«

»Proč? Stalo se něco?«

»Včera tu byli zase,« vysvětlovala tiše Olinka. »Měli s sebou psy
a prohlíželi znovu celý dům. I drvárku, stodolu, ba vlezli i do
žlabu s mlýnským kolem...«

»Ale nenašli nic, že?«

»Našli. Vaše pistole a pušku.«

»Jak je to možné?!« hrozil se Slávek. »Vždyť jsme je tak dobře
zakopali...!«

»Nevím. Najednou se objevili pod oknem a už to nesli.«

»A s vámi už nemluvili?«

»Mluvili, chlapče, mluvili...,« vpadla Olince do vypravování babička.
»A jak mluvili! Jestli prý o tobě něco víme a oni to zjistí, hned
budeme zastřeleny, já i Olinka.«

»Však já sem nebudu chodívat,« řekl jako na omluvu. »Chtěl jsem se
jenom podívat, jak se vám tu daří.«

»Tak jsem to nemyslila, chlapče,« bránila se babička. »Jenom přijď,
když ti bude zle. Co záleží na mně, na staré osobě -- ale vás by
bylo škoda. Říkám ti to proto, abys byl na sebe opatrný. Abys
nemyslil, že už máš vyhráno.«

»Já vím, babičko,« řekl měkce.

Chvíli si ještě sdělovali otřásající dojmy posledních týdnů. Slávek
se dověděl přímo z Olinčiných úst, jak to tehdy při zatýkání bylo.

»Ale teď už zas půjdu,« zvedl se konečně. »Však kdybyste si s něčím
nevěděly rady, vzkažte k Spěchalům.«

»Milada je zlaté děvče,« pokyvovala hlavou babička. »A Pavel nám
také hodně pomáhá. Jenom mám strach, abyste se nějak neprozradili.«

»Nebojte se, babičko, jsme opravdu opatrní,« uklidňoval ji.

»No, buďte, chlapče, buďte. Dost je toho co se už stalo. A jak jsem
řekla, přijď se na nás zase podívat! Hned je tu člověku veseleji.
Kdyby už aspoň ten Jenda přijel!«

»Však nám psal, že přijede hned po prvním listopadu,« sdělovala Olinka.

Loučení bylo rychlé. Stáhli lampu, Slávek se vyplížil na verandu a
rychle zmizel mezi stromy.

O několik dní později šel starý Spěchal kácet stromy do svého lesa
za »Pasinkem«.

»Strýčku, půjdu s vámi,« nabídl se Slávek.

»To můžeš. Je to dobrá hodinka cesty a stále se jde lesem, takže
tam snad nehrozí nebezpečí.«

Vzali si jídla na celý den a vyšli.

»A ty tu hospodař sama,« loučil se Spěchal s Miladou. »My se vrátíme
okolo šesté hodiny.«

»Dobře, tatínku.«

Listopadové slunce se skrylo za mraky. Vypadalo to na déšť.

Za chvíli po jejich odchodu přiběhl Toník Kubišů.

»Milado, kde je pan Spěchal?«

»Za Pasinkem. Šel kácet. Chtěl jsi mu něco?«

»Tatínek mu posílá peněženku. Včera večer ji zapomněl v hospodě.
Maminka ji našla až ráno.«

»Ten náš tatínek! Za chvíli u vás zapomene i hlavu!« zlobila se
Milada. »Že ho to také těší -- vysedávat celé večery v hospodě!«

»Však tebe by to také těšilo!« usmál se tajuplně Toník. »Jen kdybys
tam jednou přišla!«

»A ty kluku jeden, snad si nemyslíš, že by se ze mne stal nakonec
pijan!« durdila se.

»To ne. Však oni toho stejně moc nevypijí...«

»Tak co by mě tam mohlo těšit?«

»Ty řeči!«

»Jaké řeči? Já na klevety nedržím!«

»To nejsou klevety, Milado. Kdybys věděla, co všechno ti lidé
povídají...«

»Hm ... ten má nemocnou krávu, tomu pošel vepř, ten zlámal v horách
kolo od vozu... To bych z toho měla!«

»Ale ne! Však ty dobře víš, že takové řeči je teď nezajímají!
Povídají si o Němcích! Už se to začíná obracet!«

Milada se rozkročila uprostřed jizby, ruce založila v bok a dala
se do srdečného smíchu.

»Co se začíná obracet?« tvářila se nechápavě.

»No -- fronta!« vybuchl bojovně Toník. »Němci už dostávají do
kožichu! Bijí je Angličané v Africe, Rusové u Stalingradu -- však
řekni to Slávkovi, bude mít radost!«

Milada vytřeštila oči.

»Kterému Slávkovi?«

»Jen se nedělej! Snad si nemyslíš, že nevím, jak dlouho je už u
vás Slávek Čermáků!«

»Ty, Toníku!« rozhořčila se Milada. »Jestli to před někým řekneš,
tak tě --«

»Co bych to říkal?!« urazil se Toník. »Copak jsem malé děcko?«

Milada se stěží ovládla, aby se nedala do smíchu. Ale nechtěla ho
již dráždit, proto začala vážně:

»A kdo ti to prozradil, Toníku?«

»Nikdo mi to neprozradil. Oni přede mnou mluví docela otevřeně.
Tatínek říká, že jim mohu být platný víc než dospělý člověk. Kluka
prý si nikdo ani nevšimne.«

»Hm, to je pravda. Ale přece jen by tě do toho neměli zatahovat!«

»Však oni mě do ničeho nezatahují!« zastával se dospělých Toník.
»Když je třeba někde něco vyřídit, nabídnu se vždycky sám!«

»No dobře, Toníku,« končila rozhovor Milada. »Tu peněženku tatínkovi
předám. Ono to mohlo počkat do večera, tatínek tam beztoho zase --«

Vtom někdo prudce otevřel dveře. Na chodbě stál německý voják s
odjištěnou puškou.

»Ruce vzhůru!« vykřikl německy.

Milada s Toníkem hbitě uposlechli. Škoda, že jsem se dala s klukem
do řeči, pomyslila si Milada. Voják nás vyslechl, možná rozumí
česky -- teď jsme v pěkné kaši!

»Ven!« zněl další povel.

Pomalu vyšli. Na dvoře stálo několik vojáků -- celá chalupa byla
obstoupena. Jak je to možné? divila se Milada. Vždycky vidíme
zdaleka, jde-li k nám někdo -- a dnes... Ale to má na svědomí zase
ten chlapec! Kdybych se s ním nebyla bavila --

Vysoký voják k ní přistoupil.

»Kde je Čermák?«

»Kdo?« tvářila se nechápavě.

»Jaroslav Čermák!« zaznělo ostře a výhružně z vojákových úst.

»Nevím!« odpověděla nebojácně dívka. Jak byla šťastna, že Slávek
odešel do hor!

»Nelžete!« zahřímal voják a dal Miladě surový políček. »Čermák je
tu!«

»A není!« dupla si nohou a v očích jí zahořel bojovný plamének.

Už už se rozmáchl voják k druhému políčku, ale náhle si to rozmyslil.

»Však my si ho najdeme sami!« řekl zlověstně. »Ale pak uvidíte!«

Vojáci vrazili do chalupy. Za chvíli to v ní vypadalo jako po
zemětřesení. Talíře a hrnce rozbity, šaty rozházeny po zemi, desky
od podlahy vytrhány. Sláma a seno se válelo po celém okolí stodoly...

»Kde je váš otec?« zeptal se vztekle týž voják.

»V lese.«

»Co tam dělá?«

»Kácí stromy.«

»Sám?«

»Ano.«

»Je to daleko?«

»Asi hodinu a půl.«

Voják se podíval na hodinky.

»Dobře, zavedete nás tam.«

Milada ucítila, jak se jí zachvěla kolena. Po zádech jí přeběhl mráz.

»A kdo je tohle?« ukázal na Toníka.

»Jsem Antonín Kubiš,« řekl hoch a klidně se podíval vojáku do očí.

»Co tu děláš?«

»Přinesl jsem panu Spěchalovi peněženku, kterou u nás v hospodě
včera zapomněl.«

»Ukaž mi ji!« voják mu zřejmě nedůvěřoval.

»Dal jsem ji Miladě.«

Milada šla do jizby.

»Počkat -- stát!« rozkázal voják.

»Sama nesmíte ani krok!«

Pohrdavě se usmála. Co jí teď záleželo na peněžence!

Zatím co šla s vojákem dovnitř, horečně přemýšlela. Má se stát
spoluvinnicí Slávkovy záhuby! Má přivést vojáky na jeho stopu! Co
podniknout? Řekla úmyslně, že je to vzdáleno půl druhé hodiny. Každá
minuta je vzácná. Povede vojáky oklikou, ale nakonec přece dojdou až
k Pasinku, za nímž seká otec se Slávkem. A co potom? Co potom?

»To je ona?« otázal se voják, když mu ukázala peněženku.

»Ano.«

Vyšli ven.

»A z které hospody ty jsi?« zeptal se ještě Toníka.

»Od Kubišů. To je tady za tím kopcem.«

»Hm ... tam jsem už byl. Řekni tatínkovi, že jeho pivo nestojí za
nic. A už leť domů -- marš!«

Toník se podíval na Miladu. Měla červenou líc od hrubého políčku,
ale jinak byla bledá.

Jejich oči se střetly. Jen na okamžik. Jenom na zlomek vteřiny.

A přece i ten prchavý pohled stačil Miladě k tomu, aby rozšířila
oči a dala Toníkovi výstražné znamení.

Porozuměl jí? Ani sval se mu ve tváři nepohnul. Patrně to přehlédl.
A už jde dolů, do údolí, k domovu. Nejprve krokem, pak klusá, letí,
pádí, řítí se s kopce jako o závod, patrně aby si to vojáci
nerozmyslili, aby ho nezavolali zpět...

Poslední naděje na záchranu je pryč!

Teď už je po všem!

Kráčela s vojáky po lesních pěšinkách, které tak dobře znala. Vedla
je velkým obloukem doleva, ale přece jen tak, aby nezpozorovali její
úmysl. Jen získat čas! I v poslední minutě jí může napadnout něco
spasného...

Ale minuty běžely závratnou rychlostí, a Milada stále ještě nevěděla,
co udělá.

Konečně se rozhodla, že varovně vykřikne. Vojáci ji nelidsky ztýrají,
odvlekou do vězení, snad bude popravena. Snad? Ne, docela jistě.
Vždyť to je pomáhání nepříteli státu! Ale otec a Slávek utekou a
budou zachráněni.

Vykročila rázněji. Nic jiného už nezbývá, tož aspoň zkrátí ty chvíle
čekání a nejistoty.

Blížili se k Pasinku. Vojáci se již před chvílí rozestoupili.
Utvořili řetěz a tak postupovali kupředu. Milada hleděla upřeně před
sebe. Nebude to tak snadné, vystihnout pravý okamžik. Musí na ně
vykřiknout teprve tehdy, až ji budou moci dobře zaslechnout. Ale
nesmí to být zase tak pozdě, aby už neměli času na útěk. Vystihne
krátké dvě-tři vteřiny ticha, které vznikají mezi jednotlivými údery
seker. Sotva dozní rána sekery, vykřikne: »Tati, pryč!«

Ale co to? Jsou již u Pasinku, z dálky je slyšet temné údery. Jsou
to rány jediné sekery! Ví dobře, jak to práská, sekají-li současně
dva dřevorubci! A toto zde --

Náhle se jí zmocnila opojná radost. Že by přece Toník?

Kráčeli přes Pasinek, za nímž byl Spěchalův les. Milada byla jako v
ohni. Oči upřené kupředu. Kdo to seká? Slávek? Tatínek? Má vykřiknout?
Mlčet?

Konečně si ulehčeně oddychla. Pán Bůh zaplať! Jsi chlapík, Toníku,
žádný kluk nebo chlapec, nýbrž chlapík, chlap!

Otec bušil do kmene, jako by neviděl a neslyšel.

»Ruce vzhůru!« vyrušil ho z pokojné práce řízný povel.

Strýc Spěchal pustil sekeru a ulekaně a překvapeně se rozhlédl.
Současně zvedl ruce.

»Milado, kde se tu bereš?« zeptal se s mistrnou přetvářkou.

»Ticho!« zařval voják. »Nemluvit!«

Postoupil kupředu a obezřetně se rozhlížel. Řetěz vojáků se svíral
v kruh, jehož středem byla Milada se svým otcem. Němci prohledávali
každý keř, každou houštinu, každý větší strom. Prohlíželi duté kmeny,
dívali se do korun.

»Nic?« zeptal se zase voják, který hlídal Miladu. Podle vystupování
byl to velitel.

»Nic,« odpovídali mrzutě jeden za druhým a vrhali na Spěchala zlostné
pohledy.

»A kde je ten druhý?« vykřikl náhle velitel.

»Který?« zeptal se Spěchal s takovým výrazem, že by zmátl celý svět.

»Řekněte mi okamžitě, kde je Čermák, nebo vás na místě zastřelím!«
sípěl vzteklý poddůstojník a vytáhl pistoli.

»Zastřelit mě můžete,« odpovídal pomalu a klidně strýc Spěchal, »ale
o Čermákovi nevím nic.«

»Zastřelím vás i s vaší prolhanou dcerou!« zuřil dále velitel. »Máme
přesné informace, že ho přechováváte. A nevydáte-li ho, dám vás
pověsit!«

To ho asi mrzí, že šel takový kus cesty nadarmo, pomyslil si strýc.
Nu, ať už to dopadne jak chce. Slávek je pryč -- a to je hlavní věc.
Však on je vztek přejde. A nepřejde-li -- Bohu poručeno.

Vojáci láteřili, pobízeli Spěchala k mluvení ranami pažeb, ale
nadarmo. Tvrdý pasekář mlčel jako ty stromy za Pasinkem.

Ještě jednou prohledali celé okolí. Marně. Po Slávkovi nebylo ani
stopy.

Konečně se vydali na zpáteční cestu. Spěchala a Miladu vzali do
svého středu. Každou chvíli jim uštědřili nějakou ránu.

Když přišli k Spěchalovu domu, velitel poodešel s dvěma vojáky trochu
stranou. Chvíli se o něčem radili. Pak se vrátil a dal zbývajícím
vojákům povel k odchodu. Na otce a dceru již ani nepohlédl.

»To se mi nelíbí, Milado,« řekl strýc, když vojáci poodešli.
»Nechtějí do nás střílet?«

»Je to divné,« nechápala ani Milada.

»Pojďme dovnitř!«

Vešli do jizby a oknem pozorovali vzdalující se vojáky. Zastaví se?
Vrátí se? Zapálí jim snad chalupu?

Nic. Vůbec nic.

»Nevěřím, že by odešli jen tak. Snad chystají nějakou léčku. Nu, na
nás si nepřijdete, germáni!« pohrozil Spěchal za odcházejícími a pak
se obrátil k Miladě: »Ale s tím Toníkem jsi to provedla znamenitě,
Miladko! Přiběhl tam uřícený, jako bez duše...«

»A Slávek?«

»Vzal Toníka a hybaj pryč! Řekl, že půjde na Troják.«

»To jsem ráda, že Toník pochopil. Nic jsme se nedomlouvali, jenom
jsem na něho mrkla.«

»Je to bystrý chlapec,« řekl uznale Spěchal. »Ale teď se dáme do
úklidu. Bude nám to sice trvat delší dobu, ale co naplat.«

Teprve později se dověděli, co znamenalo zvláštní jednání vojáků.
Celých osmačtyřicet hodin hlídali Spěchalův dům, nevrátí-li se tam
Slávek v domnění, že už je po nebezpečí.

Ale Slávek dobře vytušil, kolik uhodilo. Rozhodl se, že se k Spěchalům
už nevrátí.

U rozcestí nad Hošťálkovou se s Toníkem rozloučil. Sám šel k Šanhaji
a Trojáku, pak změnil směr a zvolna kráčel k Dolině.

Odpoledne se dalo do deště. Tichý, vytrvalý, studený déšť.

Z počátku ho chránily koruny mohutných dubů, které měly dosud
dostatek listí. Ale již zanedlouho padaly dolů velké kapky. Nejprve
jen jednotlivě, ale pak hustěji, stále hustěji, až se změnily v
pravidelný déšť, který přecházel při mírném zavanutí větru v hustý
liják.

Slávek byl promoklý až na kůži. Přemýšlel, co má podniknout. Konečně
se rozhodl, že zajde domů, vezme si suché prádlo a nepromokavý plášť
a potom si v lese vyhledá nějaký úkryt.

Sestupoval k Dolině od lesa. Když míjel skrýš, v níž byl dopaden
nešťastný Kolísko, zahlédl v malé vzdálenosti před sebou člověka.
Chtěl se zastavit, ale vtom se postava pohnula a lesem zaznělo
pronikavé německé zvolání:

»Stát!«

Slávek se rychle sklonil a uskočil za strom.

Zarachotil výstřel. Kulka mu zasvištěla vedle hlavy.

Obrátil se k hoře. Skákal od stromu ke stromu, aby byl chráněn
před střelami, jež se za ním jen sypaly.

Když rány zeslábly, dal se na útěk. Zastavil se teprve, až bylo
úplné ticho. Kam teď?

Lilo nepřetržitě jako z konve. Voda v botách začínala šplouchat.
Nohy na mokrém svahu ujížděly. Ozýval se hlad.

Tedy i doma ho hledají! Slídí po něm jako ohaři. To je jistě
znepokojil nález těch zbraní!

Posléze se rozhodl, že zajde ke Kubišům. V kuchyni se osuší, něco
pojí a vydá se zase na cestu do lesa.

V hostinci bylo živo. Zvýšená činnost německých vojáků sbližovala
lidi, sváděla je dohromady.

Když Slávek vstoupil do předsíňky, kdosi otevřel dveře od nálevní
místnosti. Modré chuchvalce kouře zastiňovaly lampu.

Uviděl mnoho známých tváří. Ale u okna obráceného k silnici sedělo
několik německých vojáků.

Rychle ustoupil. Zahlédli ho?

Nic se nepohnulo.

Poznal, že ke Kubišům nesmí. Co mu zbývá? Prochodit celou noc po
lese.

Vracel se na pěšinku vedoucí k Dolině. Když šel okolo Kubišovy
stodoly, ozvalo se tiché: »Psssst!«

Co to?

Tma byla neproniknutelná.

A zase: »Pssst! Slávku!«

Třebaže to bylo proneseno šeptem, poznal Toníkův hlas.

»Toníku, jsi to ty?«

»Ano, pojď sem!«

Vešel do stodoly.

»Už tu na tebe čekám dvě hodiny,« šeptal Toník. »Tatínek ti vzkazuje,
abys ke Spěchalům nechodil.«

»Co se s nimi stalo?«

»Nic. Jsou doma. Ale jejich chalupa je hlídána. Čekají, že se tam
vrátíš.«

»Pak čekají marně.«

»Nechoď ani za Pavlem. Tam také hlídají.«

»Nepůjdu, Toníku.«

»Tatínek tě chtěl vzít na noc k nám, ale k večeru přišli noví vojáci.«

»Co tu chtějí?«

»Ještě nevíme, ale tatínek myslí, že se budou střídat s těmi, co
střeží Spěchalův, váš a Kovářův dům. Proto se tu nesmíš ani ukázat.«

»To vím...«

»A tady ti tatínek posílá nějaké jídlo a trochu vína. Je tam i
suché prádlo.«

»Děkuji, Toníku.«

»A zde mi dal Pavel pro tebe svůj hubertus. V něm tak brzy
nepromokneš.«

»Jste všichni moc hodní, Toníku. Děkuji...«

»To nic,« odmítal díky Toník. »A počkej, málem bych na to zapomněl.
Tu máš ještě mou baterku.«

»Vy jste pamatovali opravdu na všechno,« řekl dojatě Slávek. »Ale
teď už půjdu.«

»Sbohem, Slávku,« loučil se Toník. »A až ti bude zle, přijď zase!
Tatínek řekl, že ti bude stále pomáhat. Kde budeš?«

Studený liják neustával. Hluboká tma. Vojáci u Spěchalů, u Kubišů,
u Kovářů, na Dolině.

Kde budeš, Slávku?

»To ještě nevím, Toníku,« odpovídal těžce. »Však já si už něco najdu.«

Stiskl Toníkovi ruku a zase vyšel do noci.

Šplhal do příkrého kopce přímo nad hospodou.

Kde budeš, Slávku?

Les je krásný a vábivý, když svítí slunce a zpívají ptáci. Jaký je
teď, v tmavé, studené a deštivé listopadové noci?

A přece ti nezbývá nic jiného než les. Les studený a nevlídný, mokrý,
zrádný, nebezpečný.

Hubertus s kapucí byl neocenitelný. Ale co platno, když Slávek měl
už promočené šaty a prádlo!

Velikým obloukem obešel Dolinu a zamířil do lesů nad dědinou. Věděl
tam o několika úkrytech, kde by se mohl schovat aspoň před deštěm.

Po dlouhé chůzi přišel k jedné skrýši. Vklouzl dovnitř. Jaké bylo
jeho zklamání, když našel dno zaplavené vodou!

Znaveně šel hledat nový úkryt. I tam bylo velmi vlhko. Šlo by to
spravit. Dát na dno trochu smrčí, na to hlínu, nahoru zase smrčí...
Kdyby tak měl rýč!

Zalomcovala jím zima. Tak tu zůstat nemůže. Nachladí se, dostane
zápal plic --

Rozbalil balík od Kubišů. Byl v něm chléb, salám, nějaké prádlo a
lahvička vína. Dal se do jídla a při tom vzpomínal, kdo ze známých
bydlí nejblíž. Rýč si musí opatřit stůj co stůj!

Náhle se ťukl do čela. Tetička Čechová s dcerou Milkou mu jistě
vypomohou! Že si na ně hned nevzpomněl! Jsou to takové nebojácné ženy.

Opatrně sestupoval s kopce. Sestupoval? Sjížděl. Sklouzal. Padal a
zase vstával.

Na okraji lesa se zastavil. Hošťálková spala. Jaký div -- muselo
být již hodně přes půlnoc!

Čechův dům byl několik kroků od lesa. Stál o samotě.

Slávek sotva slyšitelně zaklepal.

V chalupě zapraskala postel.

»Je tam někdo?« ozval se ostrý hlas.

»Já, Slávek,« řekl šeptem.

»Pro Krista Pána!« ozvalo se zase uvnitř. »Takový liják a on,
chudina --«

Dveře se rozletěly.

»Pojď dál, chlapče,« zvala ho tetička Čechová. »Počkej, hned
rozsvítím.«

»Nerozžíhejte teti, já hned zas půjdu,« řekl Slávek. »Chci vás jen
o něco poprosit.«

»Poprosit?«

»Abyste mi půjčila rýč.«

»Rýč? A nač?«

»Dělám si v lese skrýš a trochu mi tam teče.«

»A máš rozum, synku? Co si myslíš, že stará Čechová tě pustí do té
psoty? Nikam nepůjdeš!«

»Ale, teti, hledají mě!«

»Však vím!«

»Kdyby mě tu zastihli, zastřelili by vás.«

»Nevídáno! O jednu starou tetku na světě víc nebo míň! Už jsem
řekla: tady zůstaneš! Milko!«

»Co chcete, mami?«

»Také taková! Máme návštěvu, a ona si leží jako princezna! Hybaj
z pelechu! Zatemni, rozsviť a zatop ve sporáku!«

»Hned, mami!«

Ozval se šustot spouštěného zatemňovacího papíru.

»Taková hrůza venku a on, chudina...,« vedla svou tetička a sháněla
třísky na podpal.

»Slávku!« zvolala překvapeně asi sedmnáctiletá dívka. »Pěkně vítám!
Kde se tu bereš?«

»Tož tak. Přišel jsem na besedu,« pokusil se o žert.

»A jak to vypadáš!« zděsila se tetička, když v jizbě zaplálo světlo.
»Jestli toto neodstoneš, synku, pak máš zdraví ze železa.«

Ve sporáku zapraskal oheň.

»Ale, teti, já opravdu půjdu,« bránil se Slávek. »Přece vás neuvedu
do neštěstí.«

Tetička se před něho výhružné postavila.

»Ty mě znáš, Slávku. Když jsem řekla, že nikam nepůjdeš, tož
nepůjdeš. Nemáš-li rozum ty, musím ho mít já, stará osoba.«

»Teti...!«

»Už jsem řekla. Hned se převlečeš! Pane Bože!« lekla se. »Jsme tu
samy ženské, do čeho se ty převlečeš?«

»To nic, teti, mám tu nějaké prádlo.«

»Dobře. Převleč se, vypij čaj a hybaj na lůžko!«

»Ale, teti, já tu nemohu spát, bylo by opravdu zle!«

»Můžeš -- nemůžeš, podívej se do zrcadla. Jsi promodralý jak fiala!
Za tři dny bys byl na hřbitově. Do rána se o tobě nedozvědí a zítra
já už něco vymyslím. Ale teď zčerstva!«

Když Slávek usínal, myslil na Spěchalovy, Kubišovy, Čechovy a na
Pavla. Cítil příjemné teplo. Způsobila je lidská láska.




6. Tvrdé údery


Probudil se až před polednem.

V první chvíli se nemohl vzpamatovat. Kde to je? Teprve pohled na
usmívající se tetičku Čechovou mu všechno připomněl.

»Kolik je hodin, teti?«

»Za chvilku bude dvanáct.«

»Proč jste mě nechala tak dlouho spát?«

»A co zameškáš?« opáčila tetička rázně. »Aspoň vidíš, jak ti bylo
toho odpočinku třeba. Nebolí tě nic?«

»Tak se mi zdá, že bych mohl skály lámat,« protáhl se Slávek. »A co
šaty? Uschly?«

»No ba! Milka ti je už trochu přetáhla žehličkou.«

»Vy mě tu docela zhýčkáte,« usmál se. Hned však zase zvážněl. »Ale
teď se rychle obleku a půjdu do krytu.«

»To můžeš,« řekla tetička jakoby bez zájmu.

Pohlédl na ni překvapeně. Očekával zase odpor, a zatím -- tetička
souhlasí s takovým klidem!

»To můžeš,« opakovala a pásla se na jeho rozpacích. »Úkryt máš
připraven -- nadarmo jsem celou noc nepřemýšlela.«

»Vy jste mi něco připravila?«

»Ano. Daly jsme se do toho s Milkou hned po ránu. Však až se oblečeš,
půjdeš si ho prohlédnout.«

»Kde je?«

»Ani ne tak daleko. Však uvidíš.«

»A kde je Milka?«

»Odskočila do dědiny. Šla už dávno, bude tu co nevidět.«

Slávek se oblekl, umyl, učesal. Po prožité noci mu to připadalo,
jako by byl po druhé na světě.

»A teď si promluvíme rozumně, Slávku,« řekla tetička, když byl hotov.
»Včera večer nebylo s tebou řeči. To stále jen pryč a pryč --«

»Když jsem se bál o vás!« bránil se.

»O tom nemluv! Hory s horami, lidé s lidmi. Tak poslouchej: ve dne
můžeš být zde, v kuchyni nebo ve světnici. Máme odtud pěkný výhled.
Kdyby se něco blížilo, budeš mít vždycky dost času odskočit do krytu.«

»Ale to by mě přece zahlídli, jak utíkám do lesa!«

»A kdo říká, že ten úkryt je v lese?« usmála se. »Konečně, už jsi
hotov, tak pojď se naň podívat!«

Vyšli z kuchyně do úzké a nízké předsíně. Pak zabočili doleva. Vedle
chalupy byl dosti velký dřevěný přístavek, něco na způsob drvárky.
Byl plný sena a slámy.

Tetička Čechová uchopila železnou tyč, která ležela pohozena na
zemi. Nadzdvihla desku v podlaze.

»Vlez tam!« pobídla Slávka stručně.

Octl se v tmavé jámě, hluboké asi metr.

»Teď se trochu skloň a jdi asi pět kroků pod ten přístavek. Ale
opatrně -- narazíš na schody!«

Lezl pomalu naznačeným směrem. Po několika krocích uviděl kamenné
schody. Pruh denního světla, který sem odněkud vnikal, osvětloval
prostranný sklep.

»Teti, vždyť to tu máte jako pevnost!« žasl. »Kdo vám to tak
zbudoval?«

»To ještě nebožtík muž,« vysvětlovala. »Chtěl mít sklep jaksepatří
hluboko -- však se na tom něco napracoval! Ale od jeho smrti tam už
nechodíme. Připadá nám to jako propast. Máme ještě jeden, menší
sklípek, a ten nám stačí.«

Slávek se rozhlížel po své »pevnosti«. Světlo tam vnikalo malým
okénkem, které bylo zamřížováno. Zvenku bylo zakryto hustým křovím.
V rohu byla jednoduchá postel: čtyři velké »špalky« na štípání dřeva,
na nich několik prken, na prknech mohutný slamník, vycpaný čerstvou
slámou. Vedle postele stála stará židle. Na ní byly složeny dvě těžké
přikrývky.

»Připravily jste mi to důkladně,« řekl dojatě Slávek, když vyšel
ze sklepa a vstoupil do díry nad schody.

»Zůstaň tam, to ještě není všechno,« vyzvala ho tetička. »Vidíš před
sebou ten kus klády?«

Upřeně se zadíval do tmy.

»Ano. Co s tím?«

»Když vlezeš do díry a zaděláš za sebou horní desku, podstrčíš pod
ni tu kládu,« poučovala ho.

»Už vím! Aby to nahoře nedunělo, že ano?«

»Tak, tak!«

»Pamatovaly jste opravdu na všechno,« řekl Slávek s obdivem.

Zakryli otvor a vešli zase do kuchyně.

»Kdyby sem přišel jenom někdo ze známých, nepoběžíš do krytu,
pokračovala ve svých pokynech tetička. Stačí, když přejdeš do
světnice. Tam stejně nikoho nevodím. Ostatně, moc lidí k nám nechodí.«

Oknem zahlédli Milku. Hbitě kráčela do stráně. Byla zardělá a
usmívala se. Světle kaštanové vlasy jí poletovaly ve větru.

»Je nějak veselá,« prohodil Slávek.

»Což o to, ona je vždycky jak šotek. Uvidíme, jaké zprávy nese.«

»Dobrý den, Slávku!« volala Milka už ode dveří a její modré oči se
šibalsky smály. »Tož jak ses u nás vyspal?«

»Pomalu bych zaspal i oběd. Takových nocležníků byste potřebovaly,
viď?«

»Hlavní věc, že ti nic není. Maminka měla strach, nemáš-li horečku.«

»Tak co je nového?« zeptala se netrpělivě matka.

»Nového? Tož je toho dost,« začínala ze široka Milka. »Už víme, proč
tě honili,« obrátila se k Slávkovi.

»Proč?«

»Když našli u vašeho ty zbraně -- snad jste v tom spěchu špatně
udusali hlínu -- dostali strach, nechystá-li se tu nějaká vzpoura.
Prohlédli několik baráků.«

»A našli ještě něco?«

»Ne, dědina je jako vymetená. Ale chlapci mají nějaké zbraně, já
vím,« dodala s významným úsměvem.

»Co ty můžeš vědět?!« řekla nedůvěřivě matka.

»Když vám řeknu, že vím, tož vím,« trvala na svém Milka.

»No -- a co bylo dál?«

»V lese okolo Spěchalovy chalupy ještě na tebe číhají. Ale mám zprávu
z hospody u Kubišů, že oddíl, který byl u nich ubytován, už odjel do
Vsetína.«

»Patrně se jim to omrzelo, když jsem stále nešel,« usmál se Slávek.

»A Kubiš mi také říkal, že je mezi nimi nějak skleslá nálada. Už si
tak netroufají. Začínají to prý všude prohrávat.«

»Odkud to ví?«

»No, tož -- něco ví z Londýna, ale hlavně od těch vojáků, co byli
u něho.«

»Tomu se mi nechce ani věřit,« řekl Slávek.

»Opravdu! Jeden voják se tam opil a začal křičet, ať jdou domů, že
už stejně všechno prohráli. Kubiš umí německy, proto všemu rozuměl.
Ostatní Němci okřikli opilého vojáka, tož ztichl. Ale už to bylo
venku.«

»To je moc pěkná zpráva,« mnul si ruce Slávek. »Začne-li klesat
nálada ve vojsku, je to vždycky zlé znamení.«

Slávkovi nastal podobný život jako u Spěchalů. Ve dne doma, večer
do lesa.

Ale tam nechodil už jenom na vycházku. Brával si s sebou malou
lopatku a zdokonaloval svůj lesní kryt.

»Že se ti chce -- vrtat se tam jako krtek,« durdila se tetička.
»Stejně tam nikdy nepůjdeš, tak nač se dřít?«

»To já jen ... pro všechny případy,« nedal se odvrátit od této
práce. »Nevíme, co se může stát.«

»Slávek má pravdu, maminko,« souhlasila s ním Milka.

»Když jste proti mně oba dva, co s vámi nadělám?« poddávala se
matka. »Ale já bych se s tím nepiplala.«

Milka udržovala spojení s vnějším světem. A zprávy, které přinášela,
byly čím dále tím radostnější. Dnes je už jisté, že Stalingrad se
stal hrází, na níž si Němci vylámou zuby. Rusi tam přešli k protiútoku
a obklíčili celou německou armádu, která byla určena k dobytí města,
jež nese Stalinovo jméno.

»A potom,« pokračovala Milka, »začne ruská ofensiva, až se Němci
obrátí a budou utíkat...«

»Potom se do toho dáme i my,« přerušil ji Slávek.

»Ale jak, když nejste nijak připraveni?« nechápala tetička.

»Však my se už připravíme, řekl přesvědčivě.«

Za dlouhých podzimních večerů často přemýšlel o svém postavení.
Skrývá se po domech jako štvanec. Nic jiného mu prozatím nezbývá.
Vždyť je sám. Ale z Milčiných zpráv se dověděl, že již není tak
docela sám. Už několik lidí z okolních vesnic uteklo z nucených
prací v Německu a skrývají se na různých místech. Četníci je sice
pronásledují -- lépe řečeno, mají rozkaz je pronásledovat -- ale
jak to dělají ve skutečnosti?

»Poslyšte,« zastaví četník otce takového utečence, »dnes odpoledne
k vám přijdu.«

»Dobře, pane strážmistře,« směje se šťastný tatík.

»Tak ať mi ten váš kluk nevleze do cesty!«

»Postarám se, pane strážmistře, postarám.«

Četník přijde, udělá prohlídku, spustí křik, aby to v sousedství
pěkně slyšeli, vrací se s nepořízenou na stanici a hlásí německým
úřadům, že zase vykonal tolik a tolik prohlídek.

Úřady se mohou pominout zlostí. Hrozí zbavením místa a zavřením,
ale ve skutečnosti jsou bezmocné. Nemají co činit s nespolehlivým
jedincem nebo s nějakou odbojnou skupinou. To stojí proti nim celý
národ. Národ, jehož nejsvětějšími zbraněmi jsou nepotlačitelná touha
po svobodě a nesmiřitelná nenávist.

A Slávek už promyslil plán. Naváže spojení s těmito uprchlíky, utvoří
skupinu partyzánů a zahájí činnost. Splní tak nejen svou povinnost,
ale i poslední vzkaz zatčené matky.

Jednou k večeru přiběhla Milka z dědiny celá udýchaná.

»No, co letíš jak rarach?« vítala ji matka.

»Slávku, dnes musíš spát ve sklepě,« povídala chvatně Milka. »Němci
dělají prohlídku skoro ve všech domech!«

»Co zase hledají?«

»Strážmistr Žeravík mi řekl, že pátrají po uprchlících z Německa.
Už jsou v dědině. Sama jsem viděla, jak dva vešli k Mašláňům a dva
hlídali před chalupou.«

»Bude ti tam zima,« starala se tetička. »Co bychom ti tam daly?«

»Ty dvě přikrývky mi stačí, teti, nemějte strach!«

»No, nevím. Zítra už je první prosinec, zima přituhuje.«

Posbíraly kde co měly teplého a daly to Slávkovi do sklepa.

Naslouchal se zatajeným dechem, co se bude dít. Ale hodina za hodinou
míjela -- a po Němcích ani památky. Snad se spokojili s prohlídkou
několika domů a odtáhli, pomyslil si.

Tetička Čechová měla pravdu. Ve sklepě byla citelná zima, která se
stupňovala každou hodinou. Přestože byl dobře zaopatřen, chvěl se
po celém těle.

Pojednou se ozvaly těžké kroky. Někdo prudce zabouchal na dveře.

»Kdo je tam?« zvolala ospale tetička.

»Otevřte!« zazněl německý rozkaz.

Pak několik nesrozumitelných vět, klení a nadávky. Těžké kroky
duněly celým domem. Nakonec vyšli pátrači i na podsínek. Slávek
zřetelně slyšel, jak jejich bodáky zajíždějí do slámy a do sena.

V té chvíli si trpce uvědomoval, jak je bezbranný. Oč jinak by se mu
to nyní sedělo, kdyby měl v ruce nejobyčejnější pistoli! Vniknou-li
do sklepa, je po všem. Musí se jim vzdát na milost a nemilost...

Tvrdá pažba dopadla na zem. Ještě jednou a ještě jednou. Uslyší
dutý zvuk?

»Kde máte sklep?« ptá se voják.

»Ale, božínku, sklep je tady!« volala živě tetička. »To jste mohli
hned říci, že hledáte sklep! Nemusíte hned mlátit do podlahy!«

Zavedla je do druhé části domku, kde byl jejich menší sklípek.
Slávek slyšel, jak voják sestupoval po schodech.

Pak zase nějaké nejasné poznámky, bouchnutí dveří.

Dům ztichl.

Od odchodu vojáků uplynulo asi půl hodiny, když zaslechl tichounký
šepot:

»Slávku, spíš?«

Milka!

»Ne! Co je?«

»Zůstaň tam až do rána! Vojáci chodí okolo našeho.«

»Dobře.«

A zase míjely nekonečné hodiny. Slávek slyšel dupot vojáků, kteří
pobíhali sem a tam. Zapomněl na zimu a na všechno nepohodlí.

Teprve k ránu vše utichlo.

Usnul.

Probudil se zimou. Zamřížovaným okénkem k němu vnikalo denní světlo.

Vyhlédl ven. Krajina byla pokryta tlustou vrstvou čerstvě napadlého
sněhu.

V celém domě bylo hluboké ticho. Obě asi ještě spí, řekl si. Není
divu -- po takové noci...

Tiše, aby je nevzbudil, vylezl ze skrýše. Skulinou ve dveřích
nahlédl do kuchyně. Budou-li ještě spát, zůstane chvíli v předsíni.
Je tu přece jen radostněji než v tmavém sklepení.

Jaké bylo jeho překvapení, když spatřil obě ženy sedět na lávce
u okna! Milka byla skloněna nad stolkem a usedavě plakala. Její
matka zírala nepřítomně z okna a Slávek zahlédl, jak jí po vrásčité
tváři kanou slzy.

Zaraženě odstoupil ode dveří. Byl zmaten. Co se tu stalo? Jaké
neštěstí je zkrušilo? Co to bylo tak strašného, že pláče i tetička,
která je přece vždycky tak rázná?

Nepleť se do jejich věcí, Slávku -- šeptalo mu cosi. Bůh ví, co
je trápí. A kdyby ses tak znenadání objevil, bylo by to od tebe
nešetrné a hrubé.

Už se chtěl vrátit do sklepa a počkat, až se ženy vypláčí a
seberou. Ale pak jako by mu cosi zase pošeptalo: Neměl bys tam
přece jen vkročit? Jsou to slabé ženy ... třeba zrovna v této
chvíli potřebují tvé rady a pomoci ... jsi jim zavázán tolika
díky za všechna dobrodiní, která ti prokázaly ... neodcházej,
Slávku!

Jak tak sváděl boj sám se sebou, zaslechl Milčin přerývaný hlas:

»Já mu to, mami, neřeknu. Já mu to nemohu říci!«

»Když ne ty, pak mu to řeknu já. Ale povědět mu to musíme. Jak by
to vypadalo!« odpovídala matka a hlas se jí chvěl.

Slávka se zmocnil podivný neklid. Co to má znamenat?

Náhle se rozhodl.

Prudce zaklepal a rázně vešel do kuchyně.

»Dobré ráno!« nutil se do veselého tónu.

»Dobré --!« tetička nedopověděla. Milka rychle skryla noviny,
které před ní dosud ležely na stole, a dala se znovu do pláče.

Slávek se opět zarazil. Udělal dobře, že sem vkročil?

»Teti, co se vám stalo?« otázal se stísněným hlasem.

Tetička Čechová sebrala všechnu sílu. Pokročila ke stolu.

»Milko, dej sem ty noviny!« vyzvala dceru.

Pak je podala Slávkovi se slovy: »Pán Bůh tě potěš, chlapče! Milka
to dnes přinesla z dědiny. Čti!«

Se Slávkem se zatočila celá chalupa.

Násilím se ovládl a uchopil noviny.

Nemusely mu ani ukazovat, co má číst. Znal ty dvě silné černé čáry
a mezi nimi několik řádek vytištěných tučným písmem, které přinášely
smrt.

Ruce se mu zachvěly. Srdce se prudce rozbušilo a krev se mu vehnala
do tváře. Hned nato smrtelně zbledl.

»To není ... možné!« vydechl. Opřel se o postel. Noviny mu vypadly
z rukou.

Hleděl vytřeštěně na obě ženy.

»To není ... možné!« vykřikl zoufale.

»Musíš být silný, Slávku,« pokročila k němu tetička a konejšivě
ho pohladila svou mozolnatou dlaní.

Slávkovi se zdálo, že na něho padá dům. Že trámy praskají a pochovávají
naději, kterou až dosud měl...

Vyběhl ven bez čepice, bez pláště. Neslyšel výkřiky žen, které ho
volaly zpět.

Běžel do hory. Čím mu byl v té chvíli sníh, čím zima a ostrý mráz?
Jeho tatínek byl oběšen! Člověk, který miloval svou vlast tak, že
byl ochoten bojovat za ni do poslední kapky krve, byl oběšen jako
zločinec!

Tatínek! Tak miloval tyto lesy! Co se v nich se Slávkem nachodil!
A už nikdy spolu nepůjdou.

Už nikdy --

Celý den byl v horách. Nevěděl, kudy chodil. Ale když se k večeru
zastavil, uštván, vysílen, přepadlý -- stál nad Dolinou.

Při pohledu na rodný domek se rozplakal. Tamhle je strouha s
mlýnským kolem. Jakou měl tatínek radost z tohoto jednoduchého
zařízeni, jímž poháněli řezačku! Vedle je stodola. Tatínek ji
vystavěl vlastníma rukama před několika lety. Slávek si vzpomíná,
jak byl tehdy pyšný na svého tatínka a jak říkal chlapcům: »Náš
tatínek je listonošem, ale dovede všechno.« Za stodolou je řada
ovocných stromků. Když je otec sázel, řekl Slávkovi: »Já už jich
neužiju, to dělám pro tebe, pro Jendu a pro Olinku.«

Už nikdy -- --

Slávek nedbal, že ho může někdo vidět. Co na tom, že ještě dnes v
noci tu řádily hordy těch, pro něž nemá jména! Jsou snad skryti za
stromem, za drvárkou, ve stodole? Jen ať se ukáží! Slávek se nebojí,
ode dneška se nebojí těch krvelačných netvorů -- -- a mstít se jim
bude, mstít, tak nemilosrdně mstít!

Dopotácel se k domku. Dveře byly odemčeny. Vstoupil do světnice,
jako by byl z ní před chvilkou odešel.

Nevítaly ho jásavé výkřiky Olinčiny. Nevítala ho babička káravými
či varovnými slovy. Nevítal ho ani bratr Jan, s nímž se teď uviděl
po prvé za několik měsíců.

Nevítali ho, ba ani se nepodivili, že přišel. Bylo to přece tak
samozřejmé, že přijde. Čekali na něho od rána. A když se tu nyní
tak znenadání objevil, ztichl i jejich pláč.

Slávkův pohled padl na otcovu knihovnu. Přelétl očima úhledné
svazky, které měl tatínek tak rád, které opatroval s takovou
něžností a láskou! Přistoupil ke knihovně a vzpomínal...

Pak teprve se objal s Jendou, Olinkou a babičkou.

Tu noc přespal doma. Dnes ho babička nevyzývala k opatrnosti.
Všechno bylo tak zoufalé, tak bezútěšné!

Teprve druhého dne se jakž takž uklidnil.

Vrátil se zase k Čechům, ale domů chodil již denně.

Zpráva o otcově smrti ho změnila k nepoznání. Rázem ztratil zájem
o vlastní bezpečnost. Tatínek je mrtev -- co záleží na Slávkově
životě?

»To nesmíš tak dělat, chlapče,« napomínala ho jednou tetička Čechová.
»Tatínek už je tam, budiž mu země lehká. Ale ty jsi tu a máš před
sebou život. A máš také ještě něco vykonat. Pamatuješ přece, že ti
maminka po Olince cosi vzkázala. A takový vzkaz, synku, ten se musí
vyplnit...«

Zkušená žena věděla, jak má vzpružit raněného jinocha.

Neřekl jí na to nic, ale od té doby byl již mnohem klidnější.

Jednoho večera pozvala Milka Pavla. Besedovali všichni dlouho do
noci. Pavel vypravoval Slávkovi o všem, co se v posledních týdnech
událo v Hošťálkové a jejím okolí.

Mimo Slávkova otce byli oběšeni i ti mužové, kteří byli zároveň
s ním zatčeni. Ženy jsou zatím vězněny, ale nikdo neví, kde. Kolísko
patrně zemřel za vyšetřování, neboť jinak by bylo jistě i jeho jméno
mezi zavražděnými.

V Hošťálkové to vře. Hrozná bolest se změnila v nenávist. Ten,
kdo někoho ztratil, čeká jen na vhodný okamžik k pomstě. A nejen
ten, kdo někoho ztratil. Ti, kdo utekli z nucených prací, ti, kdo
byli vyslýcháni gestapem, ti, kdo svými dodávkami potravin mají
pomáhat živit nenáviděné hordy, všichni, celá Hošťálková, celé
Vsetínsko, celé Valašsko hoří touhou po pomstě.

Na začátku února oznámil Jenda Slávkovi, že pojede příštího dne
do Brna.

»Co tam?« zeptal se Slávek.

»Dověděl jsem se, že maminka je zavřena na Cejlu.«

»Kdo ti to řekl?«

»Strážmistr Žeravík.«

Jak rád by jel s bratrem! Ale nemůže, nesmí! Při vlakové prohlídce
by byl jistě dopaden, nemá padělané doklady...

»Dostaneš-li se k ní, Jendo, tož --«

»Já vím, Slávku, nemusíš mi nic povídat.«

»Ale jedno jí přece vyřiď...«

»A to?«

»Že splním, co mi vzkázala.«

»Řeknu jí to, Slávku.«

Jenda se vrátil za dva dny. Byl ještě zamlklejší než obvykle.

Olinka zaskočila k Čechům pro Slávka. Ten přiběhl domů jako na
koni.

»Našel jsi maminku?« celá jeho rozdychtěná duše ležela v této
otázce.

»Přišel jsem pozdě,« řekl tiše Jenda.

»Pozdě...!«

»Ano. Odvezli ji již před týdnem.«

»Víš aspoň, kam?«

»Do Osvětimi.«

Mrtvé ticho zavalilo jizbu.

»Tak to už maminku neuvidíme,« řekl těžce Slávek.

»Už ne,« potvrdil jeho slova Jenda.

»Ale proč?« rozplakala se Olinka.

»Protože Osvětim je tábor smrti. Kdo jede do Osvětimi, nad tím
se dělá kříž.«

»A vůbec!« vybuchl náhle Jenda a uhodil pěstí do stolu.

Všichni na něho překvapeně pohlédli. Co znamená tento náhlý a u
Jendy nikdy nevídaný výbuch?

»Co jsi chtěl říci?« zeptal se chlácholivě Slávek.

»Budu je ničit na potkání!« křičel Jenda. »V lese, na poli, na
cestách, všude je budu střílet, protože to opravdu nejsou lidé!«

»To víme dávno,« uklidňoval ho zase Slávek.

»Ano, ale nevíte, co mi povídal na nádraží v Brně jeden člověk,
který byl neočekávaně propuštěn ze Špilberku.«

»Co ti povídal?«

»Vězňům se nesměly posílat balíčky. Co došlo, to prostě zabavili.
Ale na Štědrý den mohl každý dostat nějaký ten balík. Esesmanům
bylo nařízeno, že jej musí doručit. Jejich vztek neznal mezí.
Vybili si jej hned po Štědrém večeru. Časně zrána se vřítili do
cel a vyhnali všechny vězně do chodby. Museli jít tak jak byli:
bosi a ve spodním prádle. Dali jim kbelíky a v nich museli nosit
vodu, kterou vylévali na chodbu. Když byla zaplavena do výše
několika centimetrů, museli si lehnout na zem a v mrazivé vodě
»válet sudy«. A běda, kdyby se někdo zvedl! Hned byli u něho opilí
esesáci a bili ho hlava nehlava. Pobíhali po chodbě jako zuřiví.
Za chvíli byla voda zbarvena do červena. Na zemi zůstalo ležet
několik raněných a mrtvých. A to dělali celé dvě hodiny!«

»Jsou to opravdu netvoři,« řekl temně Slávek. »A musíme udělat
všechno, abychom se jich brzy zbavili!«

»Také uděláme!«

Slávkova předpověď o mamince se splnila až příliš brzy. V dubnu
jim bylo oznámeno, že paní Irma Čermáková zemřela na zápal plic.

Dolina sténala pod tvrdými údery německé bezcitnosti. Otřásala se
pláčem a zoufalstvím.

Skloní svou vzdornou hlavu v pokorné bezmocnosti? Smíří se s tím,
že je konec?

Jak bláhová myšlenka!

První linie, kterou Dolina vyslala do boje, byla zkosena.

Druhá linie se teprve tvoří.

První generace znala jen nenávist.

Druhá je bohatší: chce se mstít.




7. Pro vlast


Přišlo jaro roku 1944.

Rudá armáda hnala Němce na západ. Anglické a americké bombardéry
zasypávaly Německo pumami. V ujařmených zemích vzrůstala sabotáž.
Hitlerovská nenasytná saň konečně dodělávala.

Slávek se už víc než rok skrýval před gestapem, které po něm ještě
občas slídilo. Bydlil většinou doma, ale hrozilo-li nebezpečí, byl
chvíli u Čechů, chvíli u Spěchalů. A bylo-li nejhůře, odcházel do
svého lesního úkrytu, který si zatím pěkné upravil.

V zimě pracoval v lese, v létě na jejich malém hospodářství. Pomáhal
i u Čechů a u Spěchalů, aby jim aspoň trochu splatil vše, co pro
něho stále konali.

Večer se scházíval s chlapci. Přicházeli za ním na Dolinu, k Čechům
i Spěchalům. Přinášeli zprávy o postupu Rudé armády i spojenců,
tlumočili vzkazy pana presidenta z Londýna, hořeli touhou po
činném zasáhnutí do bojů.

Když v květnu oznámil maršál Stalin, že Rudá armáda dosáhla
československých hranic v délce 400 kilometrů, nebylo už možno
chlapce udržet. Sešli se večer u Čechů. Třicet chlapců, třicet
mladých valašských Ondrášů si posedalo na lavice, na židle, na
postele i na zem.

»Tak co, Slávku, kdy začneme?« zeptal se Pavel Kovář.

»Jen co se ještě trochu přiblíží fronta. Zatím se musíme připravovat
každý sám.«

»Tak to vy budete partyzáni?« zeptala se tetička Čechová.

»Ano, teti. Partyzáni.«

»No ... ne, že bych proti tomu něco měla ... ale onehdy jsme o
tom partyzánství mluvily v dědině... «

»A -- --?« oživl Slávek.

»Některé ženské říkaly, že to nemá velké ceny.«

»Co?« vybuchlo několik chlapců rozhořčeně.

»To celé partyzánství.«

»To má zas někdo nápady!« zlobil se Slávkův bratr Jenda.

»Já vím, vy si řeknete, co ty staré ženské mohou vědět o vojně ... ale
jedno bys mi mohl, Slávku, přece vysvětlit... «

»Velice rád, teti.«

»Tož podívej se: partyzán zastřelí, řekněme, dva Němce. Přijde
jejich vojsko a zastřelí deset našich lidí. Tož jaký to má smysl?
Ženské se mě na to ptaly, ale věř, nedovedla jsem jím odpovědět.«

Slávek zvážněl.

»Tož až s nimi budete, teti, řekněte jim toto: partyzánská válka
se vede v zázemí...«

»Když tomu já stejně nerozumím,« přerušila ho tetička.

»Podívejte se, teti,« Slávek vzal tužku a kreslil malý náčrtek.
»Teď se bojuje ještě daleko od nás, řekněme -- zde,« ukázal na
Podkarpatskou Rus. »Německá fronta se táhne od severu k jihu,
takhle.«

»Ano, to vidím,« sledovala se zájmem jeho výklad tetička.

»Celé území, které je na západ od této fronty, je německé zázemí.
V něm musí být pořádek a kázeň. Auta, vlaky, letectvo, zkrátka
všechny dopravní prostředky musí fungovat naprosto nerušeně. Dovoz
potravin, střeliva, zbraní a vojska na frontu musí probíhat úplně
hladce. Sebemenší porucha v dopravě by mohla mít pro bojující
armádu nejtěžší následky.«

»To věřím.«

»A nejen dovoz na frontu, i odsun z fronty se musí dít nerušen.
Odvážet raněné, přeskupovat armády --«

»Zkrátka -- doprava v zázemí musí být v pořádku,« učinila závěr
tetička.

»Ano, především doprava. Ale v zázemí musí být také celkový klid.
Nesmějí tam být žádné nepokoje, žádné vzpoury. Voják, který je v
zázemí, musí mít pocit naprosté bezpečnosti. Musí vědět, že nebezpečí
na něho číhá jen a jen na frontě.«

»A bombardování?« namítla.

»To je něco jiného, teti. Já mám na mysli nebezpečí, které může
stihnout vojáka na zemi.«

»A tak -- pokračuj tedy!«

»Tak, jak jsem vám to vylíčil, to má vypadat v každé zemi bojujícího
národa. A teď si představte, jak to vypadá v zázemí německé fronty:
na jednom místě vyletí do povětří důležitý most. Na jiném je vyšinut
vlak. Tu zase je přepadena kolona automobilů, náklad určený pro
frontu je zapálen a zničen. Jinde je přepaden německý výcvikový
tábor, mnoho vojáků je pobito. Velitelství bojující armády dostává
hlášeni o těchto věcech. Je znepokojeno. Co se to děje v zázemí?«

»A to tedy dělají partyzáni?«

»Ano. Velitelství musí myslit na dvě fronty: na tu, kde se právě
bojuje tváří v tvář nepříteli -- a na tu, která není nijak ohraničena.
Která není nikde, a přece je všude. Proti silnějším skupinám partyzánů
musí vysílat početné oddíly vojska. Důležité objekty -- nádraží,
mosty, elektrárny a podobně -- musí být hlídány vojskem. A toto
vojsko by jinak bylo na frontě, pomáhalo by zničit protivníka.
Prostě: partyzánský boj oslabuje frontu. Při tom nezáleží tak ani
na tom, kolik vojáků partyzáni zničí, nýbrž na tom, oč je ochuzena
a zeslabena fronta.«

»Tož tak to je,« pokyvovala hlavou tetička.

»Ano, tak je to,« pokračoval rozohněný Slávek. »Ale to ještě není
všechno.«

»Co ještě?«

»Tím, že je celé zázemí zneklidňováno, že je jako v pohybu, podkopává
se bojový duch nepřítele.«

»Jak -- bojový duch?«

»Ano. Ti vojáci už nebojují s takovou chutí a nadšením. Voják na
frontě musí mít jistotu, že má bezpečná aspoň záda. Nemá-li této
jistoty, ztrácí odvahu. A je právě úkolem partyzánů, aby mu tuto
jistotu vzali.«

»Ty mluvíš jako kniha, synku,« řekla uznale tetička.

»I nám se zase ledacos objasnilo,« připojil se Tonda Adámek.

Slávek se obrátil ke všem posluchačům a pokračoval:

»Partyzánský boj je těžký. Vyžaduje obětí i od civilního obyvatelstva,
protože Němci musí nahánět hrůzu celému zázemí. Ale tyto oběti
jsou nutné. Vždyť až to přijde k nám, to nebude bojovat jen hrstka
partyzánů. Celý národ se postaví na jejich stranu. Bude je podporovat,
umožňovat jim zásobování potravinami, dávat jim šatstvo a obuv,
ukrývat je -- nu, tak jak to děláme u nás již delší dobu. Rozdíl
bude v tom, že pak to bude v daleko větším měřítku.«

»Tož tak je to,« říkala si znovu tetička Čechová. »Musím já to
těm ženským povědět, až se zase sejdeme.«

»Jenom jim to povězte, teti,« souhlasil Slávek. »Budeme potřebovat
jejich pomoci.«

»A co děvčata? Také je vezmete mezi sebe?« zeptala se Milka.

»Samozřejmě. Však my už děvčata máme.«

»Která?« vyhrkla Milka překvapeně a trochu závistivě.

»Přece tebe, Miladu Spěchalovou a naši Olinku. Copak jste se málo
nanosily zpráv?«

»Hm ... to nic není,« usmála se Milka a vzrušeně pokračovala:
»Víte, já bych chtěla taky něco dělat. Když si vzpomenu na tetičku
Čermákovou, Nevrlovou, na ubohé studenty, na Lidice, zatínám pěsti
a říkám si: i my ženy musíme povstat! I my ženy musíme ničit tu
germánskou bezcitnou sběř!«

»Výborně, Milko! Ať žije partyzánka Milka!« volali chlapci.

»Jenom ne tak nahlas,« krotila je tetička. »Nevím, kam bych vás
všechny schovala, kdyby se nějaký gestapák objevil pod okny.«

»Vidíte, měli jsme postavit hlídku,« zarazil se Slávek.

»Hlídka je,« řekla stručně tetička.

»Jak to?« nechápali chlapci.

»Sotva jste se začali scházet, přiběhla Olinka a povídá: »Teti,
já budu běhat okolo vašeho, a kdyby se někde něco šustlo, zaťukám
třikrát na okno.«

Slávek s Jendou na sebe pohlédli a usmáli se. Byl to úsměv plný
pýchy, ale i smutku. Budou moci někdy oplatit opuštěné, statečné
sestřičce její lásku?

»Půjdu se za ní podívat,« řekla Milka a vyšla z jizby.

Chlapci pokračovali v poradě. Budou se scházet daleko v lese po
malých skupinkách a připravovat se na boj, který je čeká. Každý
se musí naučit plížit, krýt se, rychle vykopat úkryt malou lopatkou,
určovat světové strany. Čekalo je mnoho úkolů, neboť to byli
většinou mladí hoši, kteří ještě nebyli na vojně. Neuměli mířit,
ani střílet. Někteří nedrželi ještě pušku v ruce. Ale nebáli se
ničeho a chtěli se všemu naučiti. Místo granátů budou zatím vrhat
kamenem a střílet budou z opravdové pušky v roklině za Zadními
kotáry.

»Ono se řekne -- střílet. Ale z čeho? Vždyť nic nemáte,« připomínala
tetička Čechová.

»Já mám revolver,« řekl Jiří Válek.

»Já loveckou pušku,« hlásil se Tomáš Barčák.

»Já pistoli,« připojil se Zdeněk Tichý.

A to bylo všechno. Před válkou byly v dědině nějaké zbraně. Když
se měly po příchodu Němců odevzdávat, lidé je zakopali do země.
Některé z nich rozdali uprchlíkům. Jiné v zemi zrezivěly a nebyly
k potřebě. A o mnohých chlapci zatím nevěděli.

»Tož to je trochu málo na válku, chlapci,« řekla tetička.

»Nevadí, teti. Zbraní je dost. Zatím jsou u Němců. Ale brzy budou
u nás,« řekl rozhodně Slávek.

»Jak to?« nechápala tetička.

»Vezmeme jim je. Já taky nemám zbraň. Ale budu ji mít, a brzy.
Uvidíte!«

»A číst z mapy bychom asi měli také umět,« vzpomněl si Joža Růžek.

»Ano. Právě jsem chtěl o tom mluvit,« souhlasil Slávek.

»Číst z mapy? Nač to?« divil se Petr Okoun.

»Vždyť tu známe celý kraj, od Vsetína až po Bystřici,« přidával
se k Petrovi Václav Tuček. »Obejdeme se docela dobře i bez mapy.«

»Ano, v našem kraji vystačíme se svými znalostmi,« odpovídal Slávek.
»My však nemůžeme počítat s tím, že budeme bojovat jen v okolí
Vsetína. Nikdo z nás neví, jak půjde fronta. Možná, že k nám vtrhnou
ze Slovenska a budou ustupovat na západ. Pak bychom šli před nimi
a snad se dostaneme až na Českomoravskou vysočinu, snad i dále.
A tam budeme odkázáni jen na mapy.«

»Tož, Slávku, máš to dobře promyšlené,« řekla uznale tetička. »Kdes
k takovým vědomostem přišel?«

»Když přicházely zprávy o ruských partyzánech, často jsme o tom
s tatínkem mluvili.«

»Což tvůj tatínek!« povzdychla tetička.

Tak se chlapci radili skoro do jedenácti hodin. Schůzku ukončil
Slávek:

»Chlapci, ode dneška jsme spojeni na život a na smrt. Náš boj
nebude lehký. Lépe vyzbrojení a početnější Němci nám budou stále
v patách. Často bude proti nám i příroda, neboť později se musíme
stáhnout do hor. Ale budeme-li odvážní, obětaví, nesobečtí a
stateční, nemusíme se ničeho bát. A proto si slibme, že v boji
budeme stát při sobě jako rodní bratři. Raněného druha nikdy
neopustíme. Bude-li někdo z nás chycen, nevyzradí nic, i kdyby
byl za živa pálen. Slibujete?«

»Slibujeme!« odpověděli sborem.

»A slibme si také,« pokračoval Slávek, »že nikdo nebude myslit
na osobní prospěch a pohodlí. Odvrhneme sobectví a budeme se řídit
heslem: Jeden za všechny, všichni za jednoho. Naše činy budou směřovat
k jedinému cíli: všechno pro národ! Všechno pro vlast! -- Slibujete?«

»Slibujeme!«

»A konečně si slibme, že ve svém boji proti německým utlačovatelům
neustaneme, dokud nebude úplně osvobozen náš rodný kraj a celá
Československá republika. Slibujete?«

»Slibujeme!«

Prostě, a přece tak vznešeně znělo temné zadunění mužských hlasů
v malé valašské chaloupce. V tom jediném slově: »Slibujeme!« bylo
odhodlání, pevnost, tvrdost, víra v budoucnost, láska i nenávist.
Bylo to bez slavnostních obřadů, ale chlapci cítili, že je to více
než slib. Že je to přísaha, kterou nikdo nezradí.

Po slibu už nikdo nepromluvil. Úplně tiše se vytratili do temné
noci. Poslední šel Slávek s Jendou.

Před chalupou čekala Milka s Olinkou.

»Olinko!« zavolali zároveň oba bratři a vzali sestru mezi sebe.

»Nebylo ti venku zima?« zeptal se Jenda.

»Nebylo. Mám vlňák.«

»A co tě to napadlo?«

»Někdo přece musí dávat pozor, ne?« usmála se.

»Jsi hodná, velice hodná,« pohladil ji Slávek a znovu si uvědomil,
jak je mu blízká a drahá.

Od tohoto večera Slávek myslil jen na to, jak by si opatřil zbraň.
Příležitost se mu naskytla až na začátku července.

Byl překrásný den, na obloze nebylo ani mráčku. Poněvadž neměl
práce na poli, šel se podívat k Trojáku. Chlapci ho upozornili,
že je tam ve skále prostranná jeskyně, která by se dobře hodila
pro společný kryt.

Pojednou se zastavil jako přimražen.

Na pokraji lesa ležel německý voják!

Slávek rychle uskočil za strom a začal ustupovat. Zpozoroval ho
nepřítel? Nehýbe se! To už by jistě střílel!

Zastavil se a naslouchal. Do zpěvu ptáků se mísilo hlasité chrápání.
Voják byl asi na obchůzce po horách, chvilku si chtěl odpočinout
a příjemné teplo ho uspalo.

Slávek se jako duch plížil po lesním mechu k spícímu. Ani větvička
nezapraskala.

Náhle se vítězoslavně usmál.

Voják si udělal dokonalé pohodlí. Sundal si pušku i opasek a položil
je do trávy vedle sebe.

Slávek se rozhlédl. V celém okolí nebylo ani živé duše.

Jediný pohyb -- rychlý a mrštný -- a puška byla jeho. Byl připraven,
že okamžitě vystřelí, bude-li se voják bránit. S puškou uměl dobře
zacházet. Tatínek ho naučil všemu, čeho by jednou jako partyzán mohl
potřebovat.

Ale chrápání neustalo.

Slávek se zase potichu odplížil. Zastavil se, až byl v bezpečné
vzdálenosti. Prohlížel pušku. Byla čistá, krásná, jako nová. Otevřel
závěr. Byl tam zásobník s pěti náboji.

Pušku tedy má... Ale čím je puška bez nábojů? S těmi pěti bude
hotov při první přestřelce. A vedle ležel opasek se sumkami! Jistě
jsou plny nábojů -- Němci jsou důkladně vyzbrojeni. Proč se nezmocnil
i opasku?

Dlouho se nerozmýšlel. Odjistil pušku a spěchal zpátky k okraji
lesa.

Pozdě!

Voják se právě probouzel. Protřel si oči, protáhl se, pohlédl vedle
sebe ... a prudce vyskočil!

»Ruce vzhůru!« vykřikl za ním Slávek.

Voják se ohlédl. Vytřeštil oči a ještě jednou si je protřel.

Pak se rychle sklonil pro opasek. Slávek teprve teď zpozoroval,
že kromě sumek je na něm i pistole.

»Ruce vzhůru!« zavolal po druhé a zarachotil závěrem.

Tomu již Němec porozuměl. Jeho ruce vyletěly do výše.

»Čelem vzad!«

Voják zase zůstal nechápavě hledět. Slávek naznačil rukou, že se
má obrátit.

Voják uposlechl.

»Pochodem vchod!«

Odzbrojený Němec stál jako socha.

»Marš!« vykřikl tedy Slávek.

Voják vykročil. A nebyl to »parádní« krok, jímž Němci budili pohrdavý
úsměv dětí a soucit dospělých. Byla to docela lidská chůze. Taková
přirozená, třesoucí se, pospíchavá. Nejprve jen pochod, pak klus
a nakonec šílený úprk.

Slávek se sklonil pro opasek. V očích se mu zajiskřilo. Sumky
byly opravdu plny nábojů! Pistole byla taky nabita a kromě toho
byly u ní dva zásobníky po desíti nábojích.

Horečně přemýšlel, kam ukrýt zbraně. Rozhodl se rychle. Odskočil
do hustého křoví a pečlivě tam ukryl pušku. Až se setmí, přijde
si pro ni a zanese ji k Čechům. Pistoli bude nosit u sebe. Neudělá
bez ní už ani krok!

To se mu teď šlo k Trojáku! Konečně má zbraň, s níž se může,
postavit proti nepříteli! Už nemusí jenom prchat a kličkovat jako
pronásledovaný zajíc! Už se může postavit na odpor, za ránu dát
ránu -- --

Kde jsou zbraně, tetičko Čechová?

Byl by nejraději zpíval.

Šel asi půl hodiny, když zaslechl jekot sirén. Zase letecký poplach!

Ti se zbytečně nahoukají -- pomyslil si. Už tolikrát byl poplach
a vždycky nadarmo. Ale ať, čím více poplachů, tím méně práce! Však
Angličané a Američané už vědí, že mají ochromit provoz v továrnách,
které pracují pro Němce.

Z dálky k němu dolehl temný hukot.

Podíval se k jihu a dech se v něm zatajil. Vidí dobře? Bílí ptáci,
stříbrní ptáci, kovoví ptáci! Tři -- šest -- devět -- a zase devět
a ještě devět --

Sedmadvacet letadel! Svaz!

Celý vzduch se chvěl rachotem motorů.

A tam -- sivá holubička! Ne sivá holubička, ale stíhačka, která
poletuje okolo svazu jako včelka okolo úlu! Vedle ní druhá, tamhle
třetí, čtvrtá, pátá -- jako by se honily, jako by si hrály!

A tamhle -- Pane Bože! -- nový svaz! Za ním druhý -- vlevo třetí!

Celé nebe se lesklo a třpytilo, celé nebe zářilo stříbrnými hvězdami,
které se po prvé ukázaly ve dne nad zmučeným národem, pozvedly
skleslá srdce a přesvědčily, že žhavé výzvy z Londýna a naděje
hlasatelů nejsou jen pěkná slova...

Jen leťte, orlové! Jen leťte a bijte! Spouštějte své pozdravy a
ničte ten nestvůrný průmysl, který měl sloužit Němcům k ovládnutí
světa!

Slávek stál na pasece a díval se k obloze. Oči se mu zamžily.
Myslil na rodiče. Proč se nedočkali tohoto krásného okamžiku?

Když letadla přeletěla, šel dále.

Brzy našel hledané místo. V lese za Trojákem byla v kopci veliká
díra, podobná jeskyni. Slávek si ji podrobně prohlédl. Stačilo
by urovnat dno, ztužit strop, dát tam několik lavic, zamaskovat
vchod -- a velká skrýš by byla hotova.

Zpáteční cestou si to namířil k Spěchalům. Musí jim ukázat dnešní
úlovek.

Pod lesem seděla Milada. Měla v ruce nějaké šití.

»Je tatínek doma?« zavolal na ni.

»Je!«

»Klid?«

Zasmála se.

»Co se směješ, Milado?«

»Však jdi dál, uvidíš!«

Již z ulice zaslechl živý rozhovor. Koho tam má starý Spěchal?

Na prahu se překvapeně zastavil. V jizbě byli čtyři neznámí muži.

»Dobrý den!« pozdravil zaraženě.

»Da zdrávstvuj, tovaryš!« přivítal ho Spěchal s širokým úsměvem.
Pak se obrátil k cizím mužům a rusky jim vysvětloval, kdo to přišel.

Mužové živě povstali, objali Slávka a představovali se:

»Timofej Alexandrovič.«

»Trofim Filipovič.«

»Michal Nikolajevič.«

»Ivan Petrovič.«

Slávek byl jako u vidění.

»To hledíš Slávku, viď?« smál se Spěchal. Za chvíli tu budu mít
celou ruskou rotu!

»A kdy přišli?«

»Dnes v noci.«

»Partyzáni?«

»Prozatím jen uprchlí zajatci. Ale to víš, do partyzánství nemají
daleko.«

Spěchal byl ve svém živlu. Jako legionář uměl dosti dobře rusky.
Aby to nezapomněl, koupil si kdysi ve Vsetíně ruský slabikář.
Občas do něho nahlédl.

»Co z toho máte, tati?« říkávala mu Milada. »Takové klikyháky!
Však do Ruska už nepojedete, tož nač?«

»Tomu ty, děvče, nerozumíš. Všechno je dobré, co člověk umí. Nikdy
nevíme, kdy toho budeme potřebovat.«

Za celá dlouhá léta se opravdu nesešel s člověkem, který by hovořil
rusky. Zdálo se, že Milada měla pravdu. Ale pak přišla válka,
Rusové si vykasali rukávy a teď se ženou...

V posledních dvou letech sedával starý Spěchal často nad bukvářem.
Četl si hlasitě, učil se zpaměti celému slovníku, který byl na
posledních listech tenké knížky, tvořil si věty. Věřil, že přijde
jeho den.

A dočkal se.

Slávek jim dosti rozuměl, ale přece ne tolik, aby pochopil všechny
podrobnosti.

»Chtějí jít na Slovensko,« vysvětloval mu Spěchal. »Ale musí se
tu zdržet nějakou dobu kvůli zdraví.«

»Jsou nemocni?«

»Michal má už delší dobu úplavici. A Timofej trpí na žaludek.«

»To je opravdu zlé.«

»Je, ale my už jim nějak pomůžeme.«

Teprve teď si Slávek všiml, že Michal je velmi vyhublý, oči má
zapadlé a celkem vypadá zuboženě. Timofej měl jen trochu zažloutlou
tvář, jinak na něm nebylo nemoc vidět.

»Jsem rád, Slávku, že jsi přišel. Chtěl jsem se s tebou o nich
domluvit. Tož podívej se: nejrozumnější bude, když se o ně
rozdělíme -- třeba já, ty a Čechovi.«

»Já bych si tedy vzal Michala a Timofeje,« nabídl se Slávek.

»Oba pacienty? Proč?«

»K nám bude mít lékař nejpohodlnější cestu.«

»Ty chceš zavolat lékaře?«

»Ovšem! Snad je nenecháme zemřít!«

»To ne, ale já jsem myslil, že koupíme jenom léky. Však lékárník
by nám dobře poradil. Ale myslíš-li -- bude to tak lepší.«

»A co jste říkal těm svazům?« zeptal se Slávek.

»Promenáda, Slávku, hotová promenáda! Čekal jsem, kdy se ukáží
Němci, ale ti se vyznamenali! Naši lidé aspoň vidí, jak to vypadá
s tou nacistickou nadvládou ve vzduchu! Kde jsi byl, když to letělo?«

»V lese nad Kubišovým. Šel jsem se podívat za Troják.«

»Co tomu krytu říkáš?«

»Bude dobrý. Dá to sice trochu práce, ale zato se tam vejde -- no,
snad sto mužů.«

»I víc. Mně se to také zamlouvá.«

»A jak se vám líbí tohle?« Slávek položil na stůl pistoli i s
naplněnými zásobníky.

»Kdes to vzal?« užasl Spěchal.

Slávek vypravoval. Spěchal to hned překládal Rusům.

»Charašó, moloděc, charašó!« smáli se a poklepávali mu po zádech.
Spěchal se také usmíval.

»Jsi opravdu moloděc, Slávku, všechna čest!«

K večeru zašel Slávek do lesa pro pušku. Za tmy ji zanesl k Čechům
a hned jim oznámil, že jim přivede ruského zajatce.

»Jenom přiveď. Však my ho nějak uživíme,« souhlasila tetička.

Druhého dne zašel do vesnice pro lékaře.

»Co se stalo, Slávku?« vítal ho starší, usměvavý pán.

»Ale, pane doktore, k našim přijeli dva ... jsou to moji bratranci --«

»Bratranci, povídáš...,« řekl lékař a pokýval hlavou.

»Ano, bratranci -- a jsou nemocni. Jeden má úplavici a druhý něco
se žaludkem.«

»Je to dnes převrácený svět! Bratranci s úplavicí a se zkaženým
žaludkem si jezdí po návštěvách! No to nic, Slávku, za chvilku
jsem u vás.«

»Děkuji vám, pane doktore!«

Asi za hodinu byl lékař na Dolině.

»Tak kde máte ty své ... bratrance?«

»Tu jsou, pane doktore!«

Lékař prohlédl Michala a nařídil klid v posteli s přísnou dietou.
Michal při přehlídce mlčel jako ryba.

Horší to bylo s Timofejem.

Lékař mu stiskl žaludek.

»Bolí?«

»Ničevó!« zářil Timofej.

»Hm ... vy mluvíte, jako by byli Rusové u Vsetína!«

»Da, da!« neporozuměl Timofej.

»Ukažte mi jazyk!« vyzval ho lékař s úsměvem.

Timofej ochotně uposlechl.

»Nu ano, žaludek! Ti vás, chudáku, kdesi špatně krmili! Ale to
nic! My z vás zas uděláme chlapíka,« bručel si lékař. Pak otevřel
brašnu a vyndal dvě lahvičky a dva balíčky prášků.

»Vy jste vzal zrovna i léky, pane doktore?« žasl Slávek.

»Proč bych tě honil do lékárny? Vím, že se lidem raději vyhneš...«

»Jen některým, pane doktore.«

»S tou úplavicí pozor! Úzkostlivou čistotu! A když bude něčeho
třeba, tak pro mne zaskoč, Slávku! Tak -- na shledanou, mládenci!«

Slávek poděkoval a oba pacienti zavolali současně:

»Do svidania!«

Lékař se jen usmíval.

Uprchlíci se rychle zotavovali. Timofej byl do týdne zdráv a
Michalovi se také brzy ulevilo.

Slávek se v těchto dnech naběhal až až. Od Čechů do Doliny, z
Doliny k Spěchalům, od Spěchalů k Čechům. Vyptával se Rusů na
všechno možné: na život v kolchoze, v továrnách, na způsob ruského
boje, na hrdinné partyzány.

A Rusové vypravovali rádi a ochotně.

Když jednou přišel k Čechům, oznámila mu Milka:

»Slávku, mluvila jsem s Havelou.«

»Vzkázal mi něco?«

»Ano. Máš přijít do jeho bytu.«

»Kdy?«

»Zítra večer.«

Havela byl Slávkův přítel. Bydlil na »Nivě«, na kopci nad Hošťálkovou.

Druhého dne k němu Slávek zašel. Vzal s sebou i Timofeje a Ivana.

Havela je už očekával.

»Jsou tu ještě tři muži,« řekl Slávkovi. »Nemusíš se před nimi
nijak ohlížet, jsou to našinci. Jeden je z Jasenné, druhý z
Prostějova, třetí z Bystřice pod Hostýnem.«

»Dobře,« řekl Slávek a vešli dovnitř.

»Přátelé,« vítal všechny Havela. »Je čas, abychom se sjednotili. Dosud
každá skupina pracuje na svou pěst. Máme organisaci v Hošťálkové,
v Ratiboři, na Vsetíně, v Bystřici, v Jasenné, v Prostějově, ve
Zlíně -- zkrátka jsme roztroušeni po celém Valašsku a po celé Moravě.
Nyní musíme všechny místní skupiny zapojit do jedné mohutné organisace,
kterou právě zakládám. Proto jsem vás svolal. Budete mi pomáhat
jako důvěrníci. Budete jezdit do rozličných moravských a později i
českých měst. Budete odevzdávat naše zprávy a rozkazy. Zúčastníte
se místních schůzí a budete mě o nich informovat -- zkrátka, práce
budete mít nad hlavu.«

»Ale budeme ji konat rádi,« poznamenal Prostějovák.

»A jak se jmenuje ta organisace?« otázal se muž z Jasenné.

»Pro vlast,« řekl stručně Havela.

Pro vlast!

Dvě krátká slova, ale co se mělo pod nimi skrývat v příštích měsících!
Kolik hrdinství, odvahy, námahy, nebezpečí, nepohodlí, sebezapření!

Schůzka, na níž bylo projednáno mnoho podrobností, trvala téměř do
rána.

Tím dnem nastal pro Slávka nový život. Chodíval na schůze místních
skupin, podával jim zprávy, odevzdával tiskopisy a letáky, přenášel
důležité pokyny -- jak to bylo ujednáno v památné schůzce na »Nivě«.
Organisace »Pro vlast« brzy sjednotila všechny podzemní bojovníky na
Moravě, ba sahala i do Čech. Střediskem celého hnutí bylo Vsetínsko.

A již tu byl konec srpna.

Nad Tatrami se začalo blýskat. Vypuklo národní povstání. Slovenský
národ ukázal světu své pravé smýšlení. Na Slovensko spěchali
dobrovolníci z Moravy i Čech.

I místní skupina v Hošťálkové měla poradu, co podniknout. Jedni
navrhovali, aby přešli na Slovensko hromadně, všichni. K těmto se
přiklonil i Slávek. Druzí však namítali, že fronta se může převalit
na Moravu co nevidět -- a pro ten případ musí zůstat v Hošťálkové
nějaký počet lidí, kteří by prováděli partyzánskou válku. A protože
poměry na pasekách i v dědině znal nejlépe Slávek, měl zůstat se
skupinou doma.

Konečně se dohodli. Dvanáct mladých partyzánů odešlo pomáhat
slovenským bratřím. S nimi odešli i čtyři ruští uprchlíci. Po
mnohých útrapách se dostali až k Liptovskému sv. Mikuláši. Zúčastnili
se tamějších bojů a nakonec -- když bylo povstání potlačeno -- se
vrátili na Moravu.

Tam zatím vzrůstal neklid. Nikoho nezmátlo, že slovenské povstání
nemělo očekávaný úspěch. V omezeném prostoru mohli ještě Němci ukázat
svou převahu. Ale tam, kde se střetli s Rudou armádou, ustupovali
na celé čáře. Říkali, že »zaujali nové, výhodnější posice, aby
zkrátili frontu«. A lidé se tomu srdečně smáli.

Ostatně odboj na Slovensku již neustal. Tisíce bojovníků se stáhlo
do hor a tam pokračovalo ve vedení partyzánské války.

Poněvadž mnozí partyzáni se vraceli na Moravu, byly lesy kolem
Hošťálkové plny německých hlídek. Slávek zase spával někdy u Čechů,
někdy u Spěchalů.

Jednou večer seděl u Čechů a bavil se s Milkou a její matkou.
Uprostřed rozhovoru Milka náhle zmlkla.

»Slyšíte?« zvedla prst a naslouchala.

Nad horami se ozval hukot.

»Letadla!«

»Jen jedno,« řekl Slávek.

Za chvíli se ozval rachot znovu. Vyšli ven.

»Jako by nad námi kroužilo,« podivila se tetička. »Snad nás nechce
bombardovat?«

»Bombardovat -- to jistě ne,« zamyslil se Slávek. »Spíše bych řekl
něco jiného.«

»A co by to mohlo být?« zvídala tetička.

»Parašutisté.«

»Ty myslíš?«

Ukázalo se, že Slávkův dohad byl správný. Před půlnocí -- to už
všichni spali -- někdo zaklepal na okno.

Slávek vyskočil a vyhlédl oknem. Pistoli měl v ruce.

Ale ať se namáhal jakkoliv, nerozeznal nic.

»Půjdu se tam podívat,« zašeptala tetička. »A ty jdi pro jistotu
do krytu. Kdyby to byl germánec...«

Slávek zmizel ve sklepě. Přivalil kládu, sevřel pistoli a naslouchal.

Tetička šla otevřít.

»Je tam někdo?« otázala se zhurta.

»Ano. Pustíte mě dovnitř?« ozval se zvenku ženský hlas. Návštěvnice
mluvila česky s ruským přízvukem.

Tetička byla poněkud zmatena. Očekávala, že zaslechne tvrdou
germánskou řeč.

Slávek ihned vytušil, oč jde. Rychle vylezl z úkrytu.

»Teti, otevřte!« řekl. »To je jistě ruská parašutistka.«

Tetička otevřela a vedla neznámou ženu do kuchyně. Slávek šel s
nimi.

Milka zatím rozsvítila.

V záři lampy spatřili mladou dívku v ruské uniformě. Na zádech
měla tlumok, na řemeni samopal, u pasu pistoli. Celá byla od
bláta. Na rukou měla velké odřeniny. I její tvář byla od krve.

»Probůh, slečno, jak to vypadáte!« zhrozila se tetička. »Kdo vás
tak zřídil?«

Dívka se usmála.

»Já sama.«

»A co jste dělala?«

»Skočila jsem z letadla,« řekla vesele.

»To bylo to letadlo, mami!« vpadla jí do řeči Milka.

»Hned jsem si to myslil,« poznamenal Slávek.

»A byla bych tu bývala už dávno,« pokračovala. »Ale cestou jsem
zapadla do nějaké rokliny a trochu jsem se odřela.«

»Já jsem myslila, že jste si to udělala při seskoku,« řekla Milka.

»Ale ne, s tím jsem dnes měla hodně štěstí. Seskok se mi podařil
bezvadně.«

»Božínku!« zarazila se tetička. »My vás tu obhlížíme a já vám
ani nic nepodám.«

»Děkuji. Stejně nemám čas.«

»Kam chcete ještě jít?«

»Jenom k vám na půdu.«

»Na půdu?«

»Musím si tam postavit vysílačku.«

Všichni pohlédli na statečnou dívku s obdivem. Potlučená, zakrvácená,
unavená, jistě i hladová -- a první myslí na vysílačku!

»Tož aspoň kousek chleba s máslem,« nedala se odbýt tetička.

»Když dovolíte, trochu bych se umyla,« poprosila dívka.

Milka byla samá ochota. Snesla by jí modré z nebe.

Radiotelefonistka si sundala těžký batoh a umyla se. A už tu byla
tetička s krajícem chleba a hrudkou másla.

Milka přinesla mléko.

»A kde jste se naučila tak pěkně česky?« zeptal se Slávek.

»Už před válkou jsem se učila soukromě. A za války jsem se hodně
stýkala s vašimi vojáky a partyzány. Jsou to dobří bojovníci.«

Rychle pojedla.

»A teď se nenechte rušit a pokračujte ve spaní,« zasmála se. »Já
si zatím postavím svou stanici.«

»Můžeme vám nějak pomoci, slečno?« nabídla se Milka.

»Říkejte mi Natašo. Nezní to tak cize.«

»Oh, jak ráda!« rozzářila se Milka.

Na spaní už nepomyslila. Vzala lampu, Slávek Natašin batoh a
všichni tři vylezli na půdu. Nataša se hned dala do práce. Milka
svítila a Slávek pomáhal utahovat šrouby a spojovat dráty. Tetička
byla dole na stráži.

Pracovali mlčky.

Teprve za chvíli zašeptala Nataša:

»Při každém seskoku mám strach, jestli se mi to nerozsype. To
víte, součástky jsou jemné a při tom dopadu...«

Když byla stanice sestavena, řekla Nataša:

»A teď to hlavní -- funguje-li.«

Otočila knoflíkem. Něco zabzučelo.

»Dobré je to!« zasmála se spokojeně.

»A my zas půjdeme,« pokynul Slávek Milce.

»Děkuji vám za pomoc, přátelé. A dobrou noc -- nebo už ráno?«

Nikdo si už nelehl, ačkoliv venku bylo ještě úplně tma.

»Tak už to začíná,« usmíval se šťastně Slávek.

»Jen ať to s vámi, děti, dobře dopadne,« strachovala se tetička.

»Nic se nebojte, mami,« chlácholila ji Milka. »Jde-li s námi národ,
který má takové ženy, jako je Nataša -- čeho bychom se báli?«

»Opravdu, je to hrdinka!« řekla s obdivem tetička. »Takhle se
pustit do tmy, do neznámého kraje...«

Ráno přišla Nataša do kuchyně.

»Už jsem navázala spojení,« zářila. »A mám pro zdejší partyzány
nějaký rozkaz.«

»Rozkaz? Pro nás? Od koho?« Slávek myslil, že radostí vyskočí.

»Od majora Murzina.«

»Major Murzin? To je ten --«

»Velitel první partyzánské brigády Jana Žižky z Trocnova.«

»Jak zní jeho rozkaz?« Slávek se chvěl nedočkavostí.

»Máte co nejrychleji připravit bunkr nad Hošťálkovou.«

»Dobře. Máme velký za Trojákem. Hned se dáme do práce.«

»Major je ještě na Slovensku, ale může tu být se svým štábem každý
den. Až bude bunkr připraven, řekněte mi to. Já mu to oznámím.«

Nataša nemohla tušit, že příchod majora Murzina se zdrží trochu
déle.

Bunkr byl již několik dní hotov. Radiotelefonistka po splnění
svého úkolu v Hošťálkové odešla dále na Bystřicko -- a skupina
majorova stále nepřicházela. Když se konečně objevila v Hošťálkové,
major Murzin v ní nebyl. Cestou ho stihla nehoda.

Když přecházel se svým štábem pohraniční Javorníky, byli v noci
zrádně přepadeni velkou přesilou Němců. V boji byli zabiti dva
partyzáni. Několik jich bylo zraněno. Mezi raněnými byl i major
Murzin. Dostal ránu do ruky a do nohy.

Chtěli ho vzít s sebou.

Protože viděl, že by tím ohrozil celou skupinu, rozkázal stručně:

»Dál půjdete sami. Na shledanou!«

Rádi by mu byli odporovali, ale neodvážili se. Major byl tvrdý
k sobě, ale také k svým partyzánům.

Odcházeli a loučili se s ním aspoň několika pohledy. Spatřili
ještě, jak se dopotácel k můstku, jenž vedl přes horský potůček.
Vlezl pod něj.

Zatím se rozednilo.

Němečtí vojáci prohlíželi keř za keřem. Chodili po můstku, pod
nímž ležel major Murzin téměř v bezvědomí...

Měl život tuhý jako kočka. Když už ho v duchu pochovali, objevil
se v bunkru nad Hošťálkovou. Byl bledý, zesláblý, třásla jím horečka.
Ale přišel a žil.

Poležel si mnoho týdnů.

A tehdy ho poznal Slávek. Bylo to před vánocemi.

Major si ho dal předvolat. Ležel na dřevěné pryčně, ruku i nohu
měl ovázánu. Bledá tvář se ztrácela v černém plnovousu.

Upřel na Slávka svůj pohled. Jaké to byly oči! Jenom ses do nich
podíval a hned jsi věděl, že máš před sebou žulovou skálu.

»Jsi moloděc,« přivítal Slávka. »Slyšel jsem o tobě. Budeš velitelem
partyzánské skupiny ,Hošťálková'.«

Se Slávkem se zatočil svět.

»Opatříte si zbraně a hned začnete. Váš úkol: rušit německý provoz
v prostoru Vsetín--Bystřice pod Hostýnem.«

»Rozkaz, bratře majore!«

Slávek se vypjal jako starý voják.

Major pokynul hlavou a řekl:

»Do svidania!«

A zase -- jako vždycky v pohnutých chvílích -- Slávkovy první
myšlenky patřily umučeným rodičům.

Tatínku, tatínku, co jsi mi to udělal! Jakou bys měl radost, kdybych
se dnes rozběhl do Doliny, vpadl do světnice, objal tě a zvolal:
»Tati, ruský major mě jmenoval velitelem bojové skupiny partyzánů!«

A ty, maminko? Snad se na mne odněkud díváš a říkáš si: »Dobře
to ten chlapec dělá. Plní můj odkaz tak, jak jsem si to přála.«

Někdo mu poklepal na rameno.

Slávek se otočil.

Před ním stál vysoký, usměvavý muž v ruské uniformě.

»Pojď ještě se mnou, tovaryš! Musím ti to jmenování dát černé na
bílém. Jsem komisař Štěpánov.«

Odvedl ho ke stolu, který byl pokryt mapami a papíry. Vystavil
mu legitimaci, na níž měl potvrzeno, že byl jmenován velitelem
bojové partyzánské skupiny »Hošťálková«.

»A toto máš ode mne na památku.« Komisař Štěpánov se sklonil a
vytáhl zpod stolu samopal. »Jistě ti vykoná dobré služby.«

Slávek byl tak překvapen a dojat, že nemohl ani promluvit.




8. První výprava


Příchodem ruských partyzánů se rozhořely plameny vzpoury a odboje
nad celým Valašskem.

Němci věděli, že válka je prohrána. Rusové vnikli hluboko do Německa.
Obsadili východní Slovensko a bojovali u Komárna. Lámali zoufalý
odpor v Budapešti.

Posledním útočištěm prchajících armád měly být české země. Proto
se narychlo budovala opevnění na Moravě i v Čechách. Všechny důležité
přechody, mosty, tunely, železnice a silnice byly ostražitě hlídány.

Slávkova skupina se scházela v bunkru, který si připravili již
na podzim v lese za Spěchalovou chalupou. Byla to malá rokle.
Strop si udělali tak, že tam dali několik osekaných kmenů, nahoru
naházeli silnou vrstvu hlíny a kamení a přikryli to listím a malými
hustými keři. Vchod zúžili, takže i když byl odmaskován, museli se
při jeho přecházení sklonit.

Skupina neměla sice bezdrátovou telegrafii, ale dovídala se o
všem skoro tak rychle, jako kdyby ji měla. Slávek totiž řekl vždycky
Milce, oč jde. Ta to vyřídila třem chlapcům, každý z nich dalším
třem a tak to šlo dále. Za čtvrt hodiny věděli všichni partyzáni,
co se má vykonat.

Po rozhovoru s majorem Murzinem svolal Slávek partyzány do bunkru.
Přišel tam i s Jendou. Čekali.

Za chvíli se začali trousit. První přišel Pavel Kovářů.

»Jste tu sami?« podivil se.

»Jak vidíš...«

Ale už se tu objevil Tonda Adámků. Byl prostřední postavy, ramenatý,
oči modré jako chrpy. Vynikal tělesnou silou. Měl-li se odklidit
skácený strom, nikdy při tom nechyběl Tonda. U jednoho konce těžkého
kmene stáli tři chlapci, u druhého Tonda. Sám. Plivl si do dlaní,
ze široka se rozkročil, uchopil kládu. Na čele mu naběhly žíly,
do tváře se hnala krev. Supěl jako lokomotiva. »Jen mě nechte!«
okřikl kamarády, když mu chtěli pomoci. »Starejte se sami o sebe!«
Chlapci mu říkali Herkules.

Potom přišel Jiří Válek, zubní technik. Bledý hoch uhlazeného
chování, vždycky pečlivě vyholený, učesaný, nažehlený. »Počkej,
Jiří,« škádlívali ho, »ty budeš mít v horách kříž, až se tam natrvalo
odstěhujeme!« -- »Proč?« -- »Chodíš jako panenka, ale tam?« -- »To
nevadí,« odpovídal jim rázně. »Břitvu si vezmu, štětku a mýdlo
také, hřeben mám, voda je v potůčcích...« Před dvěma lety mu
popravili bratra, který byl dopaden na útěku z koncentračního
tábora. Jiří uměl dosti dobře rusky.

Zakrátko tu byli i ostatní: Zdeněk Tichý, Petr Okoun, Tomáš Barčák,
Josef Malina, Karel Nevrla, Václav Blizňák, Štěpán Pala -- a jak
se všichni jmenovali.

Když byli pohromadě, Slávek jim vypravoval o své návštěvě u majora
Murzina. Objasnil jim úkol, který byl svěřen jejich skupině.

»Jde do tuhého, hoši,« řekl nakonec. »Nyní máme ukázat, co dovedeme.
Připomínám vám slib, který jsme si dali. Půjde o život každého z
nás. Němci nás budou honit. V horách na nás čeká zima, sníh, mráz,
bláto. Jistě budou i takové chvíle, kdy bude hlad. Nemá-li někdo
dosti síly a odvahy k takovému životu, ať to řekne otevřeně. Bude
to od něho čestné -- a já se pro to na něho zlobit nebudu. Může nám
prospívat jinak, i když zůstane v dědině.«

Rozhlédl se po své skupině. V mihotavých plamenech malého ohně, u
něhož se ohřívali, viděl jen jejich oči. Byly na něho upřeny pevně,
nikdo je nesklopil. Nikdo se nevyhnul jeho pátravému pohledu.

Konečně se ozval Pavel:

»Slávku, to snad nemyslíš vážně?«

Ostatní souhlasili.

»Tak je to v pořádku,« řekl spokojeně Slávek. »Teď se můžeme dát
do práce.«

»Však už se nemůžeme dočkat,« přerušil ho Tonda.

Slávek pokračoval:

»Naším prvním úkolem je -- opatřiti si zbraně. Vypátráme nějaký
menší vojenský oddíl, přepadneme jej a zmocníme se jeho zbraní.«

»Já si vezmu na tuto akci svou pistoli,« připomněl Zdeněk Tichý.

Partyzáni říkali každému svému podniku »akce«.

»Ovšem,« přikývl Slávek. »Vezmeme s sebou i mou pušku a pistoli
a také automat, který jsem dostal od Štěpánova. A ty, Jiří, si
vem svůj revolver. To už nám musí stačit.«

»I s holýma rukama bych se do nich pustil,« řekl Herkules-Tonda.

Porada trvala dlouho. Řešili všechny okolnosti, které by se jim
mohly při výpravě vyskytnout.

»Nyní se rozejdeme domů,« končil poradu Slávek. »Buďte každou
chvíli připraveni, že vás dám svolat.«

Již za dva dny ho vyhledal Pavel.

»V Kašavě jsou Maďaři,« hlásil. »Zdrží se tam několik dnů.«

Byla to jedna z těch jednotek, které Němci odstranili z fronty,
poněvadž jim nedůvěřovali.

»Kolik je jich?« otázal se Slávek.

»Několik set. Jsou ubytováni po domech.«

Večer byla v bunkru porada.

Slávek rozhodl, že výpravu na zbraně podnikne on s desíti partyzány.
Hlásili se všichni. Vybral si Pavla, Tondu, Jendu, Zdeňka, Jiřího
a ještě pět dalších.

Tondovi dal pistoli, Pavlovi pušku.

Před desátou hodinou přišli ke Kašavě. Jindy v tuto dobu vesnice
již spala. Dnes tu bylo rušno. Ze stájí se ozýval dusot koní. Po
dvorech přecházeli vojáci. Místy se ozývaly maďarské písně.

U kašavského hřbitova se zastavili. Slávek je rozdělil na dvě
skupiny. Pět jich zůstane zde, ti pomohou nést uloupené zbraně.
Ostatní půjdou se Slávkem.

Byla hluboká tma.

Před prvním domkem stála nějaká postava. Slávek zamířil přímo k
ní. I přes hustou tmu rozeznal, že je to sedlák, který si vyšel
před spaním zakouřit.

»Strýčku, jsou u vás Maďaři?« otázal se.

»Jsou,« řekl překvapený rolník.

»Kolik?«

»Tři.«

»Kde jsou?«

»V kuchyni. Umývají se. A proč to chcete vědět?«

»Jsme partyzáni.«

»Par -- partyzáni?«

»Ano, partyzáni!« řekl Slávek. »Tož se ani nehněte a mlčte!«

Sevřel samopal, s nímž se naučil v posledních dnech dobře zacházet.
Tonda a Pavel šli s ním, Jenda se Zdeňkem a Jiřím hlídkovali.

Před kuchyní se zastavili. Zatemňovací papír byl poodhrnut, takže
viděli všechno, co se uvnitř dálo. Jeden Maďar seděl na stoličce
a umýval si nohy. Druhý si leštil boty a třetí seděl za stolem a
psal dopis. Karabiny měli postaveny v koutě u dveří.

Slávek otevřel dveře a vkročil dovnitř. Tonda s Pavlem zůstali
na chodbě.

»Dobrý večer!« pozdravil klidným hlasem Slávek.

Maďaři vytřeštili oči. Zůstali hledět na příchozího jako na zjevení.
Tomu, který leštil boty, vypadl kartáč z ruky.

První se vzpamatoval voják, který psal dopis. Viděl před sebou
mladého, asi dvacetiletého hocha. A on, starý voják --

Jeho pohled se svezl do kouta. Tam stály tři karabiny. Byly nabity.

Maďar hbitě povstal, odstrčil stůl a chtěl přiskočit ke zbraním.

Ale Slávek byl rychlejší:

»Ruce vzhůru!« zasykl.

Snad Maďaři neporozuměli jeho slovům. Ale pochopili, co znamená
výhružný pohled mladého partyzána, co znamená jeho samopal připravený
k palbě a pistole s puškou, které se náhle objevily ve dveřích.

Tři páry rukou vyletěly nahoru.

»Pavle, posbírej to!« zavelel Slávek.

Pavel uchopil karabiny.

»Kde jsou náboje?« tázal se Slávek.

Maďaři se na sebe zmateně a ustrašeně podívali. Nerozuměli.

»Patrony!« opakoval svou výzvu.

Maďaři pokynuli k věšáku u dveří. Tam visely opasky se sumkami.
Tonda hbitě přiskočil a naházel je do chlebníku.

»Tu je moc partyzánů,« řekl ještě Slávek k Maďarům a naznačil
rukou, jako by v celém okolí byli samí partyzáni. Dal prst na
ústa a dodal: »Vy budete mlčet, nebo --!«

Při těchto slovech pohladil svůj samopal.

Maďaři živě přikývli, že chápou. Bylo vidět, jakou mají radost,
že z toho vyvázli se zdravou kůží.

Malá skupina vyšla ven. Odevzdali zbraně svým druhům a chystali
se vejít do druhého domku.

»Slávku,« řekl Pavel, tady strýček nám poradil, že v jednom domku
na konci této ulice je vůz s municí. Jsou prý tam i pancéřové pěsti.«

»Viděl jsem to sám,« dotvrzoval strýček, který se už zatím vzpamatoval
ze svého leknutí. »Ale musíte si dát pozor, je u něho hlídka.«

»Pojďte nám ten dům ukázat!« vyzval ho Slávek.

»To po mně, chlapci, nechtějte!« začal se třást vesničan. »Chodí
tu kontrola a kdyby mě s vámi dopadla --«

»Jaká kontrola?« otázal se Slávek.

»Německý důstojník s dvěma vojáky. Povídá se, že Němci už Maďarům
nevěří.«

»A který je to domek?«

»Půjdete touto uličkou až na konec. Vůz s municí je v předposledním
domku,« vysvětloval ochotně sedlák.

»Strýcu, jestli nás klamete, přijdeme si to s vámi vyřídit,« řekl
výhružně Slávek.

»Ale, Bože, chlapci, proč bych vás balamutil? Jste přece naši lidé,
ne? Tož jenom buďte opatrní!«

»Dobře. Teď můžete odejít. Ale běda vám, řeknete-li něco!«

»Chraň Bůh!« volal už za vraty šťastný strýček. »Já už do rána
radši ani nevylezu!«

Slávek odeslal Zdeňka se zbraněmi ke hřbitovu. Nechá zbraně u
skupinky a vezme s sebou dva další partyzány.

»Tu munici si necháme až na konec. Teď půjdeme dům od domu,« rozhodl
Slávek.

V druhém domě ukořistili pistoli a karabinu. Jeden Maďar byl důstojník.

Slávek dostal nápad.

Práce bude snadnější, bude-li vystupovat ve stejnokroji maďarského
důstojníka.

Vzal důstojníkovi čepici i plášť.

Na chodbě si to rychle oblékl.

V třetím domě to šlo zase hladce. Počet ukořistěných zbraní utěšeně
vzrůstal.

Prošli ještě několik domků. Nenarazili na žádný odpor.

»To je opravdu strašná armáda!« zašeptal Slávek Pavlovi, který
si zavěsil za opasek dva ruční granáty.

»Je,« souhlasil Pavel. »Ale nám to může jenom prospět.«

Přicházeli k domku, v němž měl býti vůz s municí.

»Připrav si granáty!« řekl Slávek Pavlovi. »Automat odevzdám Tondovi.
Já si vezmu jen pistoli. Půjdu nejprve sám, vy pár kroků za mnou.
Kdyby se něco nepovedlo, začneme střílet.«

Slávek vešel rázně dovnitř. Vůz stál hned pod kůlnou!

Stráž blikla elektrickou svítilnou. Když viděla důstojníka, rychle
zhasla.

Slávek mířil na oko do kuchyně.

Náhle se otočil, přiskočil ke strážnému a tlumeně zvolal:

»Ruce vzhůru!«

Jaký byl jeho úžas, když voják vzkřikl -- slovensky:

»Něstrilajte! Robte si čo chcete, len něstrilajte!«

»Nekřič!« rozkázal tiše Slávek. »Ty jsi Slovák?«

»Nie, já som z Podkarpatskej Rusi, ale slovensky viem hovoriť...«

Pavel s Tondou a Jenda s Jiřím stáli již za Slávkem.

»Pavle, vyjdi před kůlnu a hlídej! My si to tu zatím prohlédneme.«
Voják nadzdvihl plachtu.

»Len si naberte, čo chcete,« vybízel je. »Tu sú granáty, tu náboje
do karabin, tu do pistolí --«

»Pancéřové pěsti jsou tu také?« otázal se Slávek.

»Tuná!« odpovídal ochotně voják.

Sundal další plachtu. V podlouhlé bedně ležely urovnány nebezpečné
zbraně.

Slávek vyndával bedničky s náboji a chlapci mu je odbírali. Nakonec
jim podal i tři pancéřové pěsti.

»Slávku, už to neuneseme!« smál se Tonda. »Už dost!«

Jako na zavolanou vrátil se od hřbitova Zdeněk s dvěma kamarády
a nabrali si také plné náruče.

Vtom zaslechli ostré zapísknutí. Bylo to znamení, že se blíží
nebezpečí.

»Tondo, dej mi automat!« rozkázal Slávek. »Tu máš pistoli!«

Vyběhli ven.

Z vedlejší ulice k nim běžela ozbrojená tříčlenná hlídka. Byla
to německá kontrola, o níž se zmínil sedlák u prvního domku.

Slávek rázem poznal, že boj je nevyhnutelný.

»Utíkejte!« zavelel obtíženým druhům. »Cestou střílejte, ale pozor!
Já se tu trochu zdržím.«

Vtom zazněl pronikavý německý rozkaz:

»Stát!«

Slávek se ohlédl za svými partyzány. Běželi jako o závod.

A zase:

»Stát!«

Hned nato několik ran. Zasvištěly Slávkovi okolo uší. Pleskly na
zeď, bouchly do vrat.

V té chvíli spustil jeho samopal: Rrrrrrrrrrrr!

Tlumený výkřik a temný pád k zemi.

Slávek se dal na útěk.

Před ním se střílelo. To jeho skupina vnášela zmatek mezi
pronásledovatele.

Náhle se za nim ozvaly rychlé kroky. Vzteklý hlas -- už to byl
jiný než před okamžikem -- přehlušil střelbu:

»Stát!«

Slávek se rychle obrátil.

Rrrrrr! Rrrrrr! Rrrrrrr! zaznělo v několika dávkách.

Křik ustal.

Slávek doběhl ke hřbitovu.

»Jste tu všichni?«

»Ano.«

»Rychle do lesa!«

Běželi do kopce. Letěli jako ptáci. Čím pro ně byla tíha ukořistěných
zbraní? Měli by se nechat zajmout či postřílet teď, když mají
tolik karabin, granátů a nábojů?

V Kašavě nastal nepopsatelný zmatek.

»Partyzán! Partyzán! Partyzán!« ozývalo se se všech stran.

Do výše vyletěly světelné rakety. Elektrické svítilny se míhaly
jako svatojanské mušky. Sem tam zazněl ojedinělý výstřel.

Nikdo se však nevydal za unikajícími partyzány. Hluboké okolní
lesy mohly skrývat za každým krokem smrtelné nebezpečí...

Konečně hluk slábl.

Prchající skupina mlčela. Útěk do kopce je notně zahřál. Už neletěli
jako ptáci, ba ani neběželi. Šli zvolna. Pot se jim řinul s čel
a v praméncích stékal po zádech. Zbraně tížily. Únava podlamovala
kolena.

Čím dál tím častěji museli odpočívat. Návrat jim trval plné tři
hodiny.

Když přicházeli k bunkru, ozvalo se ze tmy zvolání:

»Stůj! Kdo tam?«

»Svoji!« odpověděl Slávek.

»Dále!«

V bunkru nikdo nespal. Čekali s napětím, jak dopadne výprava.

Když uviděli kořist, zapomněli na všechnu opatrnost a bujně zavýskli.
U vchodu se objevila hlídka.

»Mějte rozum!« napomínala je. »Vždyť vás musí být slyšet až v
Hošťálkové!«

»Ať nás slyší!« volali rozjaření partyzáni. »Naši by měli radost -- a
Němci? Ať přijdou!«

»Jen ať přijdou!«

»Teď už mohou přijít!«

»Jen co s tou pancéřovou pěstí?« dumal Tonda. »Karabině rozumím,
pistoli také, i s granátem si poradím -- ale pancéřová pěst?«

»S tím si nelam hlavu, Tondo!« uklidňoval ho Slávek. »Teď se vyspíme
a ráno nám komisař Štěpánov ukáže, jak se s ní zachází.

Teď se vyspíme? Údy jsou jako zpřelámány, chodidla pálí, záda a
ramena jsou odřena a plna otlaků, celé tělo je jako v ohni -- ale
jak by bylo možno spát?

Otázky těch, kdo byli doma, nemají konce. A odpovědi jsou jako
zápalné jiskry. Vzněcují obrazotvornost, hřejí uspokojením, burcují
touhu po činech.

V dohasínajícím ohníčku se lesknou ukořistěné zbraně: dvacet karabin,
čtyři pistole, dvě bedny ručních granátů, pět beden s náboji do
karabin, tři pancéřové pěsti.

»Můžeme být spokojeni, hoši,« řekl Slávek. »Ale teď vám radím
dobře -- spěte! Kdož ví, co na nás čeká zítra.«

Převrátil se na bok a za chvíli už bylo slyšet jeho pravidelné
oddychování.

»Je to kliďas,« zašeptal kdosi.

»A kdybyste ho viděli v Kašavě!« řekl Pavel. »Bzučelo to okolo
něho jako včely -- ale on si zůstal klidně vzadu a řezal to svým
automatem jako na nějakém cvičení.

»Major Murzin věděl, proč ho jmenoval naším velitelem,« řekl uznale
Tonda.

»Ostatně, my jsme to věděli také,« ozval se i Jiří. »Vždyť on byl
za našeho velitele už jaksi předurčen: svým utrpením i odvahou.«

Již se začínalo šeřit, když bunkr ztichl.

Les byl jako bez života.

Jen v houštině stála partyzánská hlídka a bystře pozorovala celé
okolí.




9. Bojové akce


Kapitán-komisař Štěpánov byl pravou rukou majora Murzina, vrchního
velitele partyzánských oddílů na Valašsku.

Slávek se s ním stýkal téměř denně. Jednou se sešli na Šanhaji, po
druhé u Čermáků, jindy u Spěchalů, pak zase v bunkru hošťálkovské
skupiny. Čerpal od zkušeného bojovníka cenné rady a pokyny, jak se
má postupovat v partyzánském boji. A Štěpánov měl těch zkušeností
mnoho, neboť partyzánskou válku prováděl od Ukrajiny až po Moravu.
Učil Slávka, jak se má zacházet se samopalem, s ručním granátem,
s minou, jak se má partyzán krýt, jak má slídit po nepříteli.

Oblíbil si tohoto moravského chlapce, o jehož smutném osudu se
dověděl hned na pohraničí. Organisace »Pro vlast« podala velitelskému
štábu partyzánů přesné zprávy o poměrech na celém Valašsku. Seznámila
jej s nezlomným odhodláním všeho lidu bojovati proti Němcům. Popsala
vesnice a osamělé paseky, kam mohli přijít partyzáni s jistotou,
že budou přijati s otevřenou náručí. Dodala jim seznam lidí, před
nimiž se musí mít na pozoru, ale i těch, kteří už před příchodem
Rusů stáli v otevřeném boji proti cizím vetřelcům.

Mezi těmito zaujímal význačné místo Slávek. Kapitán Štěpánov se
zájmem vyslechl vypravování spojky o hrdinném chlapci, který se
už ve škole netajil odporem proti Němcům, který už jako mladý učeň
bojoval proti udavačům a spolu se svými rodiči zachraňoval české
lidi před uvězněním, který podporoval uprchlíky a četným bojovníkům
dopomohl k útěku na Slovensko, který organisoval místní skupinu
odboje ve své rodné obci. Už při těchto zprávách pocítil komisař
partyzánské brigády Jana Žižky náklonnost k Slávkovi. A což teprve,
když ho poznal osobně! Líbila se mu jeho prostota, klid a rozvážnost.
Líbilo se mu, že Slávek dovedl mluvit o věcech nejnebezpečnějších
s takovou samozřejmostí jako o věcech nejvšednějších.

Tak nebylo divu, že mezi oběma muži vzniklo opravdové, upřímné
přátelství. Jistě k tomu přispěla i ta okolnost, že kapitán Štěpánov
byl jenom o něco málo starší než Slávek.

Domlouvali se řečí, která byla směsí ruštiny i češtiny. Slávek se
ledačemu naučil od starého Spěchala, který teď i doma hovoříval více
rusky než česky. Štěpánov znal dosti českých slov už ze Slovenska,
kde se stýkal se slovenskými i českými partyzány od srpna 1944.

Když se mu Slávek přišel pochlubit s bohatým úlovkem zbraní z
Kašavy, Štěpánov byl velmi potěšen.

»Jsi opravdu chlapík, Slávku,« řekl. »Nevím, mám-li mít větší
radost z těch zbraní či z tvé odvahy.«

Hned mu podrobně vysvětlil, jak se zachází s pancéřovou pěstí.

»Ty si ovšem necháte v záloze,« poučoval ho. »Použili byste jich
jenom při nějaké větší akci, hlavně kdyby šlo o tanky.«

Major Murzin měl vrchní velení nad mnoha takovými skupinami, jako
byla Slávkova. Za sídlo svého štábu zvolil lesy nad Hošťálkovou.
Odtud se rozjížděly spojky na všechny strany. Odevzdávaly majorovy
rozkazy jednotlivým velitelům. Ti mu zase hlásili, jak ta nebo ona
akce dopadla, kde jsou Němci, v jakém počtu, jaké pohyby provádějí.
Tak měl major stále jasný a přehledný obraz o všem, co se děje v
širém kraji.

Brzy po výpravě do Kašavy obdržel Slávek nový úkol: přerušit telefonní
spojení mezi Vsetínem a Bystřicí pod Hostýnem.

Vzal si k tomu celou skupinu. Ti, kdo dosud neměli zbraně, odskočili
do dědiny pro pilky a zahradnické nebo klempířské nůžky.

Noc byla neobyčejně jasná, což bylo značnou překážkou. Má-li se
akce podařit, musí být provedena co nejrychleji. Telegrafní sloupy
se táhly podél hlavní silnice, po níž každou chvíli jezdila německá
auta.

Třicet mlčících partyzánů kráčelo lesními pěšinkami. Šli k horám
za Šanhají, kde bylo nejvíce naděje na nerušenou práci.

Když přišli na místo, Slávek udělil stručné rozkazy. Utvořil osm
skupinek po třech mužích. Každá trojice si vezme na starost jeden
telegrafní sloup. Podřežou jej, svalí přes cestu, dráty přestříhají,
stočí a odnesou. Zbývající partyzáni budou hlídat. Skryjí se na
pokraji lesa. Objeví-li se osamělá německá hlídka, zastřelí ji.
Ojedinělé auto také napadnou, ale pracovat se bude dál. Jen kdyby
se tudy hnala celá nepřátelská kolona tanků nebo aut anebo velký
oddíl pěchoty, musí být práce přerušena. V tom případě se vypálí
na nepřítele co nejprudší salva, ale okamžitě se ustoupí do lesa
bez dalšího boje.

Slávek hlídal silnici ve směru od Bystřice.

Ticho lednové noci bylo přehlušováno jen skřípavým zvukem pil.
Minuty se vlekly s protivnou nekonečností. Chlapci jistě pracovali
co nejrychleji, ale jejich veliteli se zdálo, že to trvá příliš
dlouho. Už kdyby to bylo! Každou chvíli se tu mohou objevit Němci...

Konečně!

Prásk! -- zarachotil nočním tichem první podřezaný sloup.

Slávek očekával, že se vzápětí ozve temná rána, to jak sloup dopadne
na silnici. Ale kromě silného zadrnčení drátů se neozvalo už nic.
Sloup zůstal viset nízko nad zemí, protože jej zadržely napjaté
dráty.

A zase -- prásk!

Druhý sloup!

Hned nato dva temné údery:

Bummm! Bummm!

Les zahučel táhlou ozvěnou.

Pak již to šlo ráz naráz:

Prásk! -- Bummm! -- Prásk! Bummm! Osmkrát se ozvalo táhlé zadunění.
Osm telegrafních sloupů leželo na silnici.

Teď ještě dráty!

Nebylo třeba někoho pobízet. Cvakání nůžek, řinčení drátů, rozbíjení
porcelánových kalíšků.

A již tu byla první trojice s hlášením:

»Hotovo!«

»Dobře! Skryjte se v lese!« vyzval je Slávek.

Za chvíli byli všichni pohromadě. Když opouštěli místo své akce,
vrhli ještě poslední pohled na ležící sloupy...

Teď jdou »domů«. Mráz je štípe do tváří. Místo vyhřátého pokoje
a teplé postele je přivítá vymrzlý bunkr a dřevěná pryčna. A to
ještě napřed musí vykopat v lese hlubokou díru, naházet tam kola
drátů, zaházet to zamrzlými hroudami a zamaskovat větvemi.

A přece je cosi hřeje. Je to vědomí, že zase zlomili jedno kolečko
v tom nestvůrném stroji, který chtěl rozdrtit Evropu a celý svět.
Jen kolečko, pravda. Dokonce velmi malé kolečko. Ale i to znamená
poruchu!

A ještě více je hřeje představa, co se nyní děje na obou konečných
stanicích, jež byly těmi dráty spojeny. Jako by slyšeli ten vřískavý
a zlostí přeskakující hlas německého důstojníka, který křičí do
sluchátka: »Haló! Halóóó! Halóóóó! Proklatě! Co se tam neozýváte?
Halóóóó! Dám vás zavřít -- slyšíte, zavřít! Zde je důležitá depeše
od samého státního tajemníka obergruppenführera SS Karl Herrmanna
Franka -- okamžitě to má být odevzdáno do Bystřice -- halóóóó!
Slyšíte?! Zavřít! Zavřít vás dám --!«

Přistupuje k němu telegrafista, který již dva roky ustupuje s
německou armádou. Ten ví, kolik uhodilo.

»Pane poručíku, křičíte zbytečně,« říká tiše a bez zájmu.

»Co? Co to povídáte?« žasne nad jeho troufalostí mladý důstojník,
který si ještě před rokem hrával s dětmi jako velitel oddílu
Hitlerovy mládeže.

»Nikdo vás tam neslyší,« pokračuje bezbarvě telegrafista.

»Protože spí!« sípe bojovný mladík.

»Ale co by spal! To zase partyzáni přeřízli linky.«

»Jak -- jakže? Partyzáni? Kde jsou partyzáni?«

Důstojník bledne a bezděky sevře pistoli. Slyšel toho o partyzánech
už tolik, že stačí pouhá zmínka o nich, aby byl strachem bez sebe.

Ostřílený telegrafista se na něho dívá. V jeho pohledu leží hluboké
pohrdání:

»Kde jsou? Pane poručíku -- to kdybychom věděli! Jsou všude a
nikde! Jsou vždycky tam, kde se jich nejméně nadáme!«

A jistě se jich nenadáli ani oné noci, kdy Slávek s pěti členy
své skupiny přepadl trať mezi Vsetínem a Jablůnkou! Štěpánov mu
dal miny a poučil ho, jak je možno vyšinout vlak.

Organisace »Pro vlast« zjistila, jaké jsou stráže na trati, kde
se zdržují, kdy se střídají, kdy je klidno a bezpečno v jednotlivých
úsecích.

Protože všude ležel čerstvě napadlý sníh, Štěpánov jim půjčil
sněhové obleky.

Jakmile překročili most za Ratiboří, zahnuli doprava. V neveliké
vzdálenosti před železniční tratí si lehli na zem. Čekali, až
spatří německou hlídku.

Trvalo to dosti dlouho, než se objevila. Šla pomalým krokem a
podupávala si. Zřejmě ji záblo v nohy.

Sotva přešla, partyzáni se zvedli. Tiše se připlížili k trati a
začali podkopávat kolejnice a klást miny.

»Pozor!« zašeptal pojednou Tonda. »Slyším supění vlaku!«

»Však už jsme hotovi,« řekl Pavel.

Slávek dal povel k odchodu.

Když doběhli do poloviny vzdálenosti k ratibořskému mostu, najel
vlak na podminovaný úsek. Ozvalo se několik prudkých výbuchů.

»Co myslíte? Převrátil se?« zeptal se Jenda v běhu.

Slávek se rychle ohlédl.

»Vyšinul se, ale stojí.«

»Škoda,« zalitoval Zdeněk. »Je plný aut a tanků, mohlo to být
veselé.«

»I tak je to dobré,« byl spokojen Slávek. »Nejméně dvě hodiny
se budou potit, než dají trať do pořádku. A víš, co znamená takové
dvouhodinové zpoždění v celkovém provozu? Je to --«

Nedořekl.

U mostu se zablýsklo. Nad hlavami jim zafičela kulka.

»K zemi!« zavelel Slávek.

Nová rána.

»Most je obsazen. Musíme jej obejít!«

Ozvalo se ještě několik ran.

Pak všechno ztichlo.

Zvedli se a co nejrychleji utíkali k řece. Voda sahala jen nad
kolena, ale dno bylo pokryto hladkými a kluzkými balvany.

Pojednou Zdeněk uklouzl a upadl do vody. Přitom přidušeně vykřikl.

Od mostu se zase začalo blýskat.

Pomohli Zdeňkovi na nohy a rychle se brodili k břehu.

»Slávku, podívej se!« zvolal Tonda.

Po břehu se hnali přímo k nim tři velicí psi.

Slávek se zastavil, sevřel samopal a stiskl spoušť.

Psi zůstali ležet na břehu.

»A teď rychle!«

Vyskočili z vody a zmizeli v lese.

Protože byli celí promáčení a promrzlí, nešli do bunkru, ale k
Čechům. Milka hned zatopila a tetička navařila čaje. Ani nevěděli,
kdy usnuli.

Ráno je vyhledal kapitán Štěpánov. Nesl Slávkovi balík letáků od
majora Murzina. Má je rozdat Maďarům, kteří jsou ubytováni v okolních
vesnicích. Major je v letáku vyzývá, aby se vzdali, protože válka
je pro Německo už stejně prohrána.

I tohoto úkolu se zhostil Slávek se zdarem.

Tak šla jedna »akce« za druhou.

Jednou přišel za ním Štěpánov a řekl:

»Slávku, lidí nám neustále přibývá. Do brigády se hrnou dobrovolníci
z celého kraje, ale nemáme pro ně dosti zbraní. Musíme něco podniknout.«

Přepadli proto několikrát Maďary v sousedních obcích a po každé
přinesli plné náruče zbraní. Nic nepomáhalo, že Maďaři byli v
pohotovosti a stavěli hlídky. Jakmile zaslechli slovo, »partyzán«,
hned opouštěli svá místa a partyzáni se pohybovali úplně nerušeně.
Bylo zřejmé, že maďarská armáda byla vojny syta. Pokud se dovedli
domluvit s našimi lidmi, tvrdili, že oni válku stejně nechtěli,
že byli do ní vehnáni Německem a kdesi cosi. Naši jim však přesto
nedůvěřovali.

Do té doby prováděl Slávek všechny výpravy v noci.

Až jednou...

Toník Kubišů seděl v kuchyni a četl si knížku. Byl tak zabrán do
jejího dobrodružného obsahu, že ani nezpozoroval, jak před jejich
hospodou -- které se už veřejně říkalo »U partyzánů« -- zastavilo
auto. Teprve když z nálevny zaslechl hovor, přestal číst a naslouchal.

V nálevně byl německý důstojník.

»Máte slivovici?« ptal se hostinského.

»Ano.«

Němec vyšel před hospodu a pokynul svým druhům, kteří seděli v
autě.

»Má?« ptali se.

»Ano.«

Se smíchem se hrnuli do nálevny. Chvíli popíjeli. Mezi jiným se
vyptávali pana Kubiše, jaká je cesta do Zlína.

»Teď pojedete trochu do kopce,« vysvětloval, »pak zase dolů a po
rovině až do Kašavy. Nad Kašavou je příkrý kopec, ale není dlouhý.
A potom už stále s kopce až do Zlína...«

Tonik se nenápadně vytratil.

Nejprve kráčel k dědině, pak zahnul doprava, přehoupl se přes
kopec a už pelášil k »Lúčce«, kde byl domek starého Spěchala.

»Co nám neseš, Toníku?« vítala ho Milada.

»Je tu Slávek?«

»Není. A co ho chceš?«

»U nás jsou Němci.«

»Prohlídka?«

»Ne, jenom se zastavili. Jedou do Zlína. Jsou tam samí důstojníci.«

»No a --?«

»Ty se ještě ptáš? Slávek -- ten by se neptal!« řekl Toník pohrdlivě.

»Ty mudrlante!« zasmála se Milada. »Ale když myslíš, já mu to
ihned vyřídím.«

Počkala, až Toník zmizel za okrajem lesa. Pak běžela k bunkru.

Slávek jí vyšel vstříc.

Rychle mu řekla, oč jde.

Nerozmýšlel se ani vteřinu. Udělil rozkazy a za několik minut byla
skupina na cestě. Bylo jich jenom deset, ostatní byli rozesláni
už ráno za rozličnými úkoly.

Přijdou včas? Naslouchali, neozve-li se rachot motoru. Nic.

Od hostince »U partyzánů« vedla cesta do kopce. Asi dva kilometry
před Šanhají končila křižovatkou. Jedno rameno silnice vedlo na
Šanhaj, druhé do Držkové, Kašavy a Zlína.

U tohoto ramena rozestavil Slávek svou skupinu. Auto zde musí
zpomalit jízdu. Toho využijí a začnou pálit.

Mrzlo, jen to praštělo. Už tak leželi na kraji lesa přes půl hodiny.
Nespletl si to Toník? Či neujelo jim auto, než došli na své stanoviště?

Ne!

Dole zaburácel motor. Velké osobní auto se šinulo do kopce jako
hlemýžď. Aspoň se jim tak zdálo, když vteřiny byly nabity napjatým
očekáváním a srdce bušila až kdesi v hrdle.

Už bylo na křižovatce!

Už zatáčí doleva!

Slávek je přikrčen ke kmeni stromu. Chvěje se? Je vzrušen jako
jeho kamarádi, jejichž srdce buší tak hlasitě, že je slyší i on?

Ne, stojí nehnutě, ani sval se mu ve tváři nepohne. Je otupělý?
Lhostejný k tomu, co se má právě stát?

Není ani otupělý, ani lhostejný. V této vážné chvíli vzpomíná. Jen
letmo, jen na několik vteřin. Už není mrazivý leden. Je září, slunce
vesele svítí nad Dolinou. Sedí doma u oběda. A naráz -- gestapo!
Zatýkají tatínka. Bledá maminka podráží gestapákovi nohu a křičí:
»Uteč, Slávku!« Ach, slyší ta slova tak zřetelně jako by je volala
teď, v této chvíli! A věčně je bude slyšet, po celý svůj život!

A jiný obraz mu letí myšlenkami. Obraz neviděný, jen tušený, obraz,
který vyrostl z mučivých představ. Kalné listopadové dopoledne.
Mlhy se válejí nad Brnem, vnikají i na dvůr Kounicových kolejí.
Vychází popravčí, několik lidí v uniformě, a pak...

Tatínek jde k šibenici statečně, nebojácně. Se vzdorem pohlíží
na kus dřeva, který má ukončit jeho život. Kat se na něho dívá
netečně, nevidí v něm člověka. Kolik takových tvorů již prošlo
jeho rukama!

Otec se rozhlíží, jako by chtěl ještě zahlédnout trochu slunka.
Trochu jasných paprsků po dvou a půlměsíční temnotě. Trochu vlídnosti
po nesčetných ranách.

Ale podzimní ráno je šedé a slunce zataženo hustým závojem mlhy.
Ani jediný paprsek. Ani jediné slovíčko útěchy. Jen ledově studený
pohled popravčího a surově bezcitný chechtot lidí v uniformách.

Tatínek sklání hlavu. Aspoň ten odchod mohl být jasný.

Ale už je to zase on -- statečný bojovník z valašských hor.

Hrdě zvedá hlavu a volá jasným hlasem:

»Ať žije Československá republika!«

Kat zatahuje smyčku...

A vidí osvětimský tábor. Tábor smrti. Ta stará šedivá žena, vyzáblá,
kost a kůže, s tváří plnou vrásek -- to že je jeho maminka? Vždyť
při zatýkání byla statná, zdravá, vlasy černé jako havraní peří,
plná života...

Ženou ji s ostatními trpitelkami do jakési ponuré místnosti,
přiskakují dva tyrani, každý má v rukou hadici a pouštějí na zkřehlé
ženy záplavu vody. Prudký proud div oko nevyrazí, div čelist
nevykloubí. Nic nepomáhá nelidský křik a zoufalý pláč, proudy
vody se valí nepřetržitě, ženy klesají, topí se v ledové lázni...

Ale už je tu esesman s obuškem v ruce, křičí a bije, křičí a bije,
ženy vstávají, nové proudy vod...

Pak jdou na světnici, uléhají v mokrých šatech, jektají zuby,
odmítají i tu trochu nepředstavitelně odporného jídla, nespí, ráno
jdou na nástupiště, oči vytřeštěné hrůzou, tělo spalované plamenem
vysoké horečky, klesají, hynou...

Hynou po desítkách, po stovkách, po tisících.

Umírá i Slávkova maminka. Posledním zábleskem jasného vědomí spěchá
do Doliny. Ráda by naposled pohladila Slávka, Jeníka, Olinku...

A kdo to udělal?

Kdo to zavinil?

Kdo ještě dnes páše tyto zločiny na milionech a milionech lidí?

»Palte!« zavelel.

Ohlušující salva zahřměla lesem.

Auto zastavilo.

Několik důstojníků vyskočilo na silnici. Běželi k příkopu a odjišťovali
pistole. Dva zůstali ležet v autě.

»Palte!« zavelel Slávek po druhé.

V několika vteřinách bylo po všem.

Partyzáni chtěli vyběhnout z lesa a zmocnit se nových zbraní.
Důstojníci vezou jistě i nějaké důležité papíry, které budou pro
partyzánský štáb velmi důležité.

»Zpátky!« okřikl je Slávek. »A rychle k bunkru!«

Od Držkové přijíždělo několik německých aut. Slávek je zahlédl
v pravý čas. Kdyby se jeho skupina ukázala na cestě, okamžitě by
přivedla přijíždějící Němce na stopu, kdežto tak zůstanou nějakou
dobu zmateni. Než se rozejdou do lesa, kde bude partyzánům konec!

Druhého dne k večeru zašel Slávek k Čechům. Byl tam i kapitán
Štěpánov, major Murzin a několik jiných partyzánských velitelů.

»Chlapci, chlapci,« řekla jim tetička Čechová, »tak se mi zdá,
že to budete mít ode dneška všechno těžší.«

»Proč, maminko?« zeptal se major Murzin.

»Odpoledne přišlo do Hošťálkové německé vojsko,« sdělovala jim
starostlivě.

»A moc vojska?«

»Moc. Zabrali celý zámek i školu, ba jsou ubytováni i na četnické
stanici. A s vojáky přijelo i gestapo.«

»To nic, maminko,« chlácholil ji velitel partyzánských oddílů.
»Oni jdou za námi jako můry za světlem lampy.«

»Horší by bylo, kdyby nepřišli,« řekl Štěpánov.

»Jak to?« nechápala.

»Nu, to máte jednoduché,« usmíval se komisař. »Jdou jenom tam,
kde to hoří.«

»Ej, což Valaši!« zvolal nadšeně major Murzin. »Tady to nejen
hoří, tu se i blýská!«

»A nemalou zásluhu o tyto blesky má i náš Slávek!« zářil Štěpánov
a bujaře mu poklepal na rameno.

I major řekl uznale:

»Slávek to dělá dobře. Velmi dobře. A co se týče těch Němců, buďte
bez starosti, maminko! Za námi jich vyslali už celé pluky!«

»A vrátilo se jich jen několik,« dodal komisař Štěpánov.




10. Mašíci


Příchod vojska a gestapa do vesnice měl jeden neblahý následek:
partyzáni už nemohli tak bezstarostně pobývat v pasekářských
chalupách. Bránily jim v tom časté a neočekávané prohlídky. Proto
se museli většinou zdržovat v lesních bunkrech.

S tím souvisela i nová potíž, zásobování potravinami. Dříve si
chodili pro jídlo do vesnice docela veřejně. Nyní to museli dělat
opatrně, tajně, pod ochranou tmy.

Na štěstí byli v Hošťálkové lidé, kteří hned na začátku války
vytvořili tak zvanou »místní organisaci«. Její členové z počátku
podporovali uprchlíky, později se začlenili do organisace »Pro
vlast«. Když nastaly partyzánům starosti o potraviny, pomáhali
jim ze všech sil.

Ale ať se snažili všichni jak chtěli, opasky chlapců byly často
silně utaženy. Nezbylo než podnikat zásobovací akce. Jednou šli
do obchodu na mouku, cukr a máslo, po druhé k pekaři, jindy zase
k řezníkovi nebo do trafiky. Přišli, vzali, zaplatili. Dali i
potvrzení, že to vzali partyzáni -- aby se živnostníci mohli vykázat
před úřady.

Po každé zásobovací akci bylo v bunkru několik dní veselo. Ale
pak zase přišla hubená léta, jak tomu říkali.

Když zase jednou bylo partyzánům neveselo, zastavil Milku člen
místní organisace Motal:

»Vyřiď Slávkovi, že Holáskovi mají pozítří odvádět do Vsetína
mašíka.«

»Jako kontingent?«

»Ano.«

»No -- a co s tím?«

Motal se zasmál:

»Jen mu to řekni! Však on už bude vědět.«

Milka pochopila.

Ještě téhož dne sdělila Slávkovi Motalův vzkaz.

»Hoši, dnes podnikneme zásobovací akci,« řekl Slávek, když přišel
do bunkru za partyzány.

Tiché »hurá« bylo mu odpovědí.

»Na co půjdeme?« ptali se.

»Na mašíka.«

»Na -- mašíka?«

»Ano, na mašíka. Holáskovi mají odvádět kontingent, tož si to
vezmeme.«

Sotva se setmělo, vyrazila šestičlenná skupina pod Slávkovým
vedením do dědiny.

Přišli k Holáskům.

»Strýčku, jdeme si pro mašíka,« řekl Slávek.

Holásek nechápal:

»Jak to, pro mašíka?«

»Nu tak -- pro mašíka.«

»Pro mého?«

»Pro vašeho.«

Holásek se zarazil.

»Chlapci, mějte rozum! Vždyť já ho mám pozítří odvádět jako kontingent.«

»Právě proto,« řekl klidně Slávek. »My si ho vezmeme a ušetříme
vám cestu.«

»Vždyť mě za to zavřou,« lekal se hospodář.

»Nic se vám nestane, nebojte se,« chlácholil ho. »My vám dáme
potvrzení a s ním se prokážete na úřadě.«

»A bude to stačit?«

»Bude.«

»Tož, když myslíte... To víte, já ho dám radši vám než těm --!«

»Kolik váží?« začal obchodně Slávek.

»Živé váhy sto dvacet,« řekl pohotově Holásek.

Slávek to hned propočítal.

»Tu máte peníze,« řekl. »A zde je potvrzení, že jsme vám ho vzali.
Zítra s tím zajděte na obec. -- Kde ho máte?«

Zavedl je ke krmníku.

»Ale udělejte to nějak šikovně, ať nekvičí!« napomínal je.

»To už se nebojte!« uklidňoval ho Slávek. »Tondo a Pepo, běžte
první!«

Tonda a Pepa byli vyučenými řezníky.

Vešli do krmníku. Slávek svítil elektrickou svítilnou.

Tonda měl připravený pytlík s popelem.

Mašík zachrochtal.

»Na, muška, na, na,« popocházel k němu Tonda. Když ho zatlačil
ke dveřím, vrazil mu pytel s popelem na čumák. Mašík chtěl zakvičet,
ale všechny jeho zvuky uvázly v popelu.

Pepa přiskočil a jedinou ranou dřevěné palice povalil mašíka na
zem. Pak ho zapíchl.

Přivolaní kamarádi pomohli vynést vepře na dvůr. Tam si ho naložili
na nosítka ze dvou tyčí a vozové plachty.

»Běžte záhumením,« radil jim Holásek. »Je to blíž k lesu a nemusíte
se bát, že někoho potkáte.«

Vedl je dlouhou zahradou. V zadní části plotu byla uzamčená branka.
Odemkl ji.

»Tož -- ať vám chutná,« usmál se na rozloučenou. »Však jsem ho
krmil dobře. Chtěl jsem ho ťuknout na černo, ale nešlo to.«

»Až se vás budou ptát, jestli jste někoho poznal -- tak víte, co
máte říci!« připomínal Slávek.

»To víš, Slávku, snad bych něco nevyzradil!« řekl Holásek skoro
uraženě. Návrat do bunkru minul klidně.

Něco si připravili sami, něco zanesli do rodin, kam chodívali
občas na nocleh a na stravu.

I k Čermákům zanesli kus masa. Babička s Olinkou velmi často vařily
chlapcům oběd. Olinka vzala do jedné ruky konev s polévkou, do
druhé tašku s masem. Šla klidně -- jako by nesla oběd dřevorubcům.

Slávek s ní byl vždy předem domluven. Někdy se sešli v lese nad Dolinou,
někdy až v horách nad Kubišovou hospodou. Ale někdy -- viselo-li
něco ve vzduchu -- šlapala až na »Lúčku«, kde oběd předala Miladě
Spěchalové. Ta jej pak zanesla do bunkru.

Nic netrvá věčně. A na mašíka se vrhlo přes třicet vyhladovělých
krků...

Kdo je na řadě s kontingentem?

Snadná pomoc! Na obci visí veřejné vyhlášky a seznamy těch, kteří mají
odvádět. Dne 1. února ten a ten ... dne 2. února ten a ten ... dne
3. února ten a ten...

Řady partyzánů rostly. Bylo nutno zásobovat i jiné skupiny, které
tu neměly jaksi domovské právo...

Vepřů ubývalo. Hospodáři už čekali na partyzány, kdy si přijdou
pro jejich mašíky.

Ale největší překvapení čekalo na Slávkovu skupinu přece jen u
Buroňů.

»Zítra mám odvádět,« řekl Buroň starému Spěchalovi. »Tož ať si
pro to dnes večer přijdou.«

Přišli.

»Pojďte se napřed ohřát,« zval je Buroň do kuchyně. »Je dnes nějak
mrazivo.«

»To je,« souhlasili.

»Slávku, kdo zůstane hlídat?« ptal se Pavel.

»Náš Jenda,« řekl Slávek.

»Jen ať jde s vámi dovnitř,« naléhal hospodář. »Co by tu mrzl! Já
postojím u vrat, a kdyby něco hrozilo, tož vás upozorním.«

Slávek se na něho zpytavě zadíval. Znal Buroně od svého dětství.
Byl to jejich člověk. Vždyť se přihlásil i do místní organisace.
Ale přece jen se Slávkovi zazdála jeho ochota přehnaná. Nechystá
nějakou léčku?

Otevřený, jasný, upřímný a srdečný pohled Buroňových očí ho uklidnil.
Ne, ne -- tak se nedovede dívat ten, kdo kuje zradu!

»Tak pojď také s námi!« řekl Jendovi.

V kuchyni to vypadalo jako na svatbě. Na stole plná mísa kyprých
koláčů, hrníčky s čajem... »Pro pána!« užasl Slávek.

»Jen pojďte dál!« zvala je Buroňová. »Čekáme na vás už přes hodinu!«

»Tomu se říká přivítání -- nemyslíš, Slávku?« smál se Tonda.

Zasedli k bohatému stolu.

Zjihli.

Mlčeli.

»No, co je --?« divila se hospodyně. »Nechutná vám?«

»Chutná, teti,« ozval se Jiří. »Jak by nechutnalo! Však vidíte,
jak toho ubývá... Ale to víte: vzpomněli jsme si, že tak to u nás
dříve vypadávalo...«

»A bude to zase tak vypadat,« řekl s jakousi tvrdostí Pavel. »Jen
co je vyženeme!«

»Už aby to bylo!« povzdychla si Buroňová.

Slávkovi se zamžilo před očima. A bude to zase tak vypadat! U
nich, u Čermáků, už nikdy ne...

Násilím se přemohl.

»Děkujeme vám, teti,« řekl měkce. »Takového přivítání jsme se
opravdu nenadáli.«

»To nic není,« bránila se hospodyně. »Kdybyste vzkázali, častěji
bychom vás trochu pohostili.«

Partyzáni se jen usmívali. Byli červení, rozehřátí.

»A ty koláče vemte s sebou,« pobízela je. »Ať mají i ti druzí
něco.«

Vysypala jim do chlebníku koláče, které zůstaly na míse. Pak
odskočila do komory a přinesla jich ještě plnou ošatku.

Vyšli na dvůr.

Buroň stál u vrat.

»Nic?« otázal se tiše Slávek.

»Nic.«

»Tak pojďte nám ho ukázat! Jendo, běž k vratům!«

Buroň je vedl pod kůlnu.

»Ale počkejte, strýčku...,« zrozpačitěl Slávek. »Já chci, abyste
nám ukázal toho mašíka!«

»No však -- právě,« usmíval se hospodář.

»Ale tam přece není krmník!«

»Krmník ne, ale mašík ano!«

Již byli pod kůlnou.

Buroň posvítil.

Na neckách ležel mašík. Zabitý, opařený, vykuchaný!

»Strýčku!« vyhrkli partyzáni.

»Tož jsem si řekl, že máte dost jiné práce,« řekl vesele Buroň.
»Co se budete ještě s takovými věcmi piplat!«

Jaký div, že rozcitlivělá srdce byla té noci u svých drahých: u
rodičů, u bratrů, u sester! Jaký div, že studené stěny bunkru byly
studenější než obvykle! Jaký div, že noc byla tmavější, nevlídnější,
že plamen ohníčku byl matnější a kouř štiplavější!

Ztracené kouzlo domova je šlehlo přes tvář a zabolelo. Ale jen
do rána. Pak už to byli zase ti tvrdí hoši, otužilí, stateční,
pohotoví k boji, smíření s mrazem a zimou i plískanicí a blátem...

Na tuto výpravu vzpomínali nejraději. A vzpomínali na ni často,
zvláště když zásoby potravin došly a do vesnice nebylo možno ani
vkročit, ježto byla svírána řetězem německých hlídek.

Ano, nejraději vzpomínali na tuto výpravu a -- na zabijačku u
tetičky Čechové! Věru, bylo nač vzpomínat!

»Víš co?« řekla tetička Milce, když na ně přišla řada s kontingentem.
»My jim uděláme zabijačku!«

»Komu?«

»Celému štábu!« zářila tetička.

»Mami, to bude něco!« nadchla se Milka.

»Ano, pozveme celý štáb!« rozvíjela svůj plán tetička. »A vystrojíme
jim pravou valašskou zabijačku!«

Zavolaly Slávka. Co na to říká?

»Proč ne?« smál se. Postavíme hlídky, aby se nic nestalo, pošlu
vám Tondu a Pepu, ti mašíka zapíchnou, může to být docela pěkné!«

A bylo!

Hned po poledni se dostavil k Čechům celý štáb. Přišel major Murzin
se svým pobočníkem Nastěnkou Vasilem, kapitán-komisař Ivan Štěpánov
s pobočníkem Nikolajem, přišli i velitelé partyzánských skupin:
poručík Nikolaj Jefrimov, kapitán Petr Butko, kapitán Petr Moskalenko,
kapitán Petr Andrevič, starší litinant Saška -- nechyběli ani
čeští velitelé skupin...

Na třicet mužů přišlo k Čechům na zabíjačku! Tísnili se v pokoji
a malé kuchyňce.

»Teď kdyby sem něco ťuklo,« zasmál se Jefrimov, »brigáda je bez
velení.«

»Máme ještě zástupce,« uklidňoval ho Moskalenko. »Ostatně, nač
myslit zrovna na věci nejhorší!«

Slávek seděl hned u dveří. Major na něho kývl.

»Jsou postaveny hlídky?«

»Ano, bratře majore!«

»Charašó -- budeme jíst.«

A jedli...

Štěstí, že se zabijačka připravovala hned od večera! Co by si
jinak tetička s Milkou počaly? Vždyť ani tak nestačily strkat
pekáče do trouby, přikládat do kamen, vařit, péci a roznášet na
stoly vonné kusy vepřového masa, pečená jelita a jitrnice, umývat
nádobí...

Obě byly rozpálené žárem plotny i rozčilením, aby se hostům jejich
zabíjačka opravdu líbila.

Štěpánov se Slávkem se sice nabídli, že jim pomohou aspoň umývat
nádobí, ale tetička nedala:

»Co vás to napadá, chlapci! Já si to s Milkou zastanu. A stejně
bychom se tu jen motali.«

Nálada hodovníků byla znamenitá.

»Zazpívejme si!« navrhl rozjařený Moskalenko.

»Ale jen tlumeně!« dával svolení major.

Jaké to písně slyšela Čechova chaloupka! Tklivé dumky z daleké
Ukrajiny. Táhlé a teskné písně z Valašska. Bojové písně partyzánské.

Právě zpívali ruskou píseň. Rychlou, dovádivou.

Kapitán Štěpánov náhle vyskočil od stolu. A již byl uprostřed
jizby, v dřepu, připraven k tanci.

»Rychleji!« zvolal. »Zpívejte rychleji!«

»Kozáček!«

Nohy se začaly míhat. Dopředu, dozadu, doleva, napravo. Ruce tleskaly.
Čapka vyletovala do výše.

»Rychleji!«

Štěpánov tančil rukama, nohama, hlavou, očima. Celým tělem a celou
ruskou duší.

Vysoký odzemek -- a už stál zase v pozoru a ukláněl se nadšeně
tleskajícím partyzánům.

Rušno a veselo bylo v Čechově chaloupce.

»Maminko, a jak to uděláte s úřady?« zeptal se major Murzin.

»To si já už vyřídím,« a mávla bezstarostně rukou. »Hlavní věc,
že mašíka už nedostanou!«

Bylo k večeru.

Slunce právě zapadlo kdesi za kopcem, když přiběhla Slávkova hlídka.

»Jdou sem Němci!«

»Prohlídka?«

»Nevím. Jdou řetězově směrem k lesu!«

Major stál už u okna a díval se ke vsi.

Všichni pohlíželi tázavě na jeho tvář. Byli připraveni vyskákat
okny a ukrýt se v lese. Rozkáže-li ovšem, budou se bít.

»Je pozdě na útěk,« řekl chvatně major. »Skloňte se, aby vás nebylo
vidět. Ženy do sklepa!«

Milka s matkou se chtěly bránit, ale Slávek na ně významně pohlédl.
Copak neznají majora Murzina? Copak nevědí, že je to člověk železné
vůle, který nesnese odporu?

Beze slova odešly do úkrytu.

Major se postavil za záclonu. Vedle něho komisař Štěpánov. Sami
viděli, ale z ulice nemohli být spatřeni. Samopaly měli připraveny.
Bude-li třeba, přirazí Němce k zemi ničivou palbou a umožní útěk
svým druhům.

Němci postupovali v dlouhém řadu od vesnice k lesu. Jdou bez
zastávky, nic neprohlížejí. Je to řetězový průzkum lesa? Jdou
po nějaké stopě? Jdou za určitým cílem? Či je to jenom cvičení,
jaká konávali dosti často, aby poznali hošťálkovské lesy?

Jdou přímo k Čechově chalupě! Dva nejbližší vojáci se dívají do
oken!

Major se Štěpánovem bezděky poodstoupili.

Rozhodující vteřiny!

Zastaví se?

Jdou dál! Jdou dál!

Oba mužové si oddychli.

Ne snad, že by se báli. Ale byli odpovědni za život svých partyzánů.
A škoda každého chlapce, který zbytečně zahyne!

»Cvičení,« zašeptal Štěpánov.

Partyzáni si zase posedali. Obě ženy vylezly z úkrytu.

»Ale prohnali nás!« zahrozila tetička k lesu.

»To nic, maminko,« chlácholil ji major. »Teď se však už přece jen
rozejdeme...«

»No, zdržovat vás nemůžeme,« souhlasila. »Germáni se mohou každou
chvíli vrátit a třeba by se některý zastavil na trochu vody nebo
něco takového. Tak počkejte, pane majore, a vy všichni také -- jen
co vám tu něco zabalíme...«

Tetička odběhla do komory. Vrátila se s náručím papíru. Však jí
to dalo, než si jej opatřila!

Dala se s Milkou do balení. Šlo jim to jako na běžícím pásu. Papír,
jelito, jitrnice, maso -- papír, jelito, jitrnice, maso -- papír,
jelito, jitrnice, maso -- -- --

Třicet balíčků bylo hotovo za několik minut.

Loučení bylo víc než srdečné.

»Až budeme dělat zabijačku tam, v Rossii,« řekl major, »budeme
při tom myslit na vás.«

»Jen co byste se toho brzy dočkali,« pokyvovala hlavou tetička.
»Přála bych vám to ze srdce.«

»A třeba si k vám zajedeme ještě jednou,« loučil se kapitán Štěpánov.
»Nebo ještě lépe, zajedeme si pro vás.«

»Oh, to by šlo těžko!« zasmála se Milka.

»Proč?«

»Tak dlouhá cesta --!«

»Cesta za dobrými lidmi je vždycky krátká,« zvážněl Štěpánov. »I
když jsou na druhém konci světa.«

Po těchto slovech rychle odešel.

Nad krajem ležela už tichá zimní noc.

»Jen ať se jim něco nestane!« strachovala se tetička.

»Já se o ně nebojím,« uklidňovala ji Milka.

»Ale ti Němci --!«

»Partyzáni jsou v lese jako doma. Zahlídnou nepřítele desetkrát
dříve než on je.« Rychle sklidily zbytky po zabíjačce.

»Měla bych umýt podlahu,« řekla Milka. »Kdyby sem někdo přišel,
zhrozil by se, jak to tu vypadá!«

»To můžeš,« souhlasila matka. »Já se zatím podívám před chalupu,
není-li tam slyšet nějakou střelbu.«

Zatím co Milka drhla, matka postávala venku. Jak míjely minuty,
tak se uklidňovala. Les byl stále tichý, mlčenlivý.

Když byla Milka hotova, vyšla ven.

»Pojďte už domů, mami! Nemrzněte tam!«

»Věř, děvčico, ani mi není zima. Mám takovou radost, že jsme těm
chlapcům pomohly trochu zpříjemnit jejich těžký život...«

»Já také,« řekla Milka a bylo jí do zpěvu. Náhle si však na něco
vzpomněla: »Ale co bude zítra, mami?«

»Myslíš -- na obci?«

»Ano.«

»Žádné strachy! Zas to nějak dopadne,« mávla rukou matka. »Hlavní
věc, že mašík už je pryč!«

Na obci nebyli nijak překvapeni.

»Dostali jsme přípis, paní Čechová,« řekl starosta. »Každý občan,
kterému seberou mašíka, musí být vyslýchán třikrát: na obci, na
četnické stanici a v zámku.«

»Na gestapu?« tvářila se klidně tetička.

»Ano, na gestapu.«

Všechny její odpovědi byly zapsány do protokolu, který spisoval
tajemník.

V kanceláři bylo několik lidí. Známých i neznámých. Starosta si
něco poznamenával na kousek papíru.

Když byl výslech u konce, vzal protokol a podal jej tetičce.
Přitom vsunul do něho kousek papíru, na nějž při výslechu psal.

»Tento protokol nám podepíšete, paní Čechová,« řekl. »Dobře si
přečtěte, souhlasí-li zápis s vaší výpovědí.«

Jeho ukazováček spočinul na vloženém papírku. Tetička porozuměla.
Četla: Zapamatujte si, co jste tu vypovídala! Na stanici i na
gestapu musíte mluvit přesně tak jako u nás!

Znovu a znovu si četla všechny otázky i odpovědi.

»Souhlasí to,« řekla.

Podepsala protokol a vděčně pohlédla na starostu:

»Děkuji vám, pane starosto!«

»Není zač,« odpověděl chladně a s úřední tváří zvolal: »Další!«

I na stanici to šlo hladce.

Pak zamířila k zámku.

Gestapo!

Kolik děsivých představ bylo spojeno s tímto slovem! A přece jak
nevinné byly všechny představy proti skutečnosti!

»Tož teď si dej pozor, Terezko!« říkala si cestou. »Buď zahraješ
ty gestapu -- nebo gestapo tobě!«

Stráž před zámkem ji zavedla do kanceláře. Seděli tam dva mladí
gestapáci. Spustili na ni německy.

»Nerozumím,« řekla zkroušeně tetička.

Jeden gestapák odešel do vedlejší místnosti. Vrátil se se starším
esesmanem, který si zřejmě potrpěl na blahobytný život. Byl tlustý,
vypasený, tváře mu jen hořely.

Dával tetičce česky stejné otázky, jaké slyšela na obci a na četnické
stanici. Její odpovědi tlumočil hned gestapákům. Jeden je zapisoval
do nového protokolu, druhý nahlížel do zápisu, který s ní sepsali
na obci.

Ten, který nahlížel do protokolu, po každé odpovědi zakýval hlavou.
Všechno souhlasilo.

Zase to musela podepsat, třebaže protokol byl napsán německy.

Tlustý esesman jí pokynul, aby si sedla.

»Panímámo,« řekl, »jste celá vyděšená. Uklidněte se...«

»To já tak z té dnešní noci!« chvěla se tetička.

»Víte,« pokračoval esesman, »to byl úřední protokol, co jsme
sepsali. Ale teď bych se vás na to chtěl přeptat tak ... no,
tak ... neúředně.«

»Však se ptejte!«

»Tak bylo to v noci zlé?« začal.

»Kdyby jen zlé!« -- Pohlédla na gestapáka. Když viděla, že nic
nezapisují, spustila odvážně: »Bylo to strašné!«

Tlumočník překládal.

»Kdy přišli?«

»Před půlnocí.«

»Bylo jich moc?«

»Moc! Velice moc!«

»A jak to udělali?«

»Tož někdo zabouchá. Vstanu a povídám: Kdo tam? -- Partyzáni!
Okamžitě otevřte, nebo vám ten barák zapálíme! -- Co jsem měla
dělat!«

»Počkejte, počkejte!« přerušil ji tlumočník. Pak zavolal do vedlejší
místnosti německy: »Haló, Johann, Anton, Karl -- pojďte sem!«

Do kanceláře vešlo několik dalších esesmanů.

»Tak jste otevřela?« pokračoval esesman.

»Co jsem mohla dělat? Já, slabá ženská -- a tolik partyzánů!«
dodala plačtivě.

»No, uklidněte se, panímámo ... a co bylo potom?«

»Potom? Potom mě zahnali do postele, postavili se před nás --«

»Před koho?«

»No, přede mne a před dceru.«

»Ach tak, dobře. Pokračujte!«

»Namířili na nás --«

»Čím?«

»Automatem!«

»Měli automat?«

»A kolik! Já jsem jich sama napočítala pět!«

»A kolik bylo partyzánů?«

»U postele jich bylo pět.«

»Tedy každý měl automat?«

»Každý!« potvrdila rozhodně tetička.

Tlumočník se obrátil k ostatním Němcům: »Slyšíte? Každý měl automat!«

Gestapáci a esesmani mlčeli. Zamračeně a zlostně pohlíželi na
venkovskou ženu, která jim sdělovala tak nepříjemné novinky.

»A jiné zbraně neměli?«

»Jakpak by neměli!« spráskla ruce. »Každý byl samý granát, samý
revolver, samá pistole -- byli ozbrojeni až po zuby! Šla z nich
hrůza, povídám vám, úplná hrůza!«

Mladí gestapáci znatelně pobledli.

»Tak počkejte...,« vzpomínal tlumočník a utřel si kapesníkem
zpocené čelo. »Kde jsme to přestali? Ano, už vím ... namířili na
vás -- a co dál?«

»Namířili -- a prý: Ani krok! Jinak budeme střílet! -- Tož jsme
ležely jako pěny, já s dcerou...«

»Poznala byste je?«

»Koho?«

»Nu -- ty partyzány?«

»Moc světlo tam nebylo -- svítili naší petrolejkou. Třásla jsem
se strachy a vím jen tolik, že to byli mladí lidé, mohli mít tak
dvacet a něco přes dvacet --«

»Známý mezi nimi nebyl nikdo? Myslím odtud, z Hošťálkové.«

»Kdepak, to byli úplně cizí lidé! Ten jeden mluvil na mne česky,
ale oni mezi sebou hovořili jinak, myslím, že to byli Rusové ... ale
počkejte, jednoho bych přece poznala!«

»Jak jste si na to tak vzpomněla?«

»On tam totiž přišel až za chvíli. Když uviděl ty chlapy, co na
mne mířili, pleskl je po automatech, aby jako přestali na nás mířit,
sedl si ke stolu a začal se smát... Lidičky, ten se vám smál...!«

»Jak vypadal?«

»Vlasy měl černé jak uhel, celou tvář měl zarostlou plnovousem --«

»Také černým?«

»Také, také, jak povídám ... celý byl černý, hrozný.«

Tlumočník se zase obrátil k ostatním:

»Murzin!«

Opět zakývali hlavami. Murzin, postrach těchto hor! Bili se s ním na
Slovensku, na hranicích, nyní ho mají zase v patách. Padali jako
mouchy. Každé střetnutí s Murzinem znamenalo smrt. Germán? -- Germán!
Rrrrrr! Jeho automat byl pověstný. Nikdy nekosil trávu či křoví.
Vždycky jen Němce.

Na Javornících přepadli jeho skupinu. Od té doby ho nebylo vidět.
Už se radovali, že padl.

A zatím --

»A co dál?« ptal se zpocený tlumočník.

»Ten černý vysázel na stůl peníze, dal mi potvrzení i s razítkem --«

»Bylo kulaté?«

»Ano.«

»Je to on!« tlumočník bouchl pěstí do stolu. »Je to Murzin!A co
zatím venku?«

»Tam jsem nebyla, tož nevím.«

»Slyšela jste je?«

»To ano! Pobíhali sem a tam. Otevřeli si krmník, vyvedli mašíka,
ťukli ho --«

»Moc jich bylo?«

»Moc! Velice moc -- však už jsem vám jednou řekla, že jich bylo
velice moc!«

»Kdy odešli?«

»Jak to venku ztichlo, ten černý cosi řekl --«

»Rusky?«

»Myslím, že rusky. Česky to nebylo. -- No, a potom odešli.«

»Tak vás vylekali?« přenášel svůj strach na ni tlumočník.

»Vylekali,« zase už se chvěla na celém těle, »hrozně mě vylekali ...i
Milku. Když si já vzpomenu na ty jejich automaty, granáty,
revolvery -- to vy jste proti nim jako docela slušní lidé, každý
máte jen jednu zbraň, pušku nebo pistoli ... ale ti tam... Řekněte
sami,« obrátila se k pobledlým posluchačům, »hodí se to na slušného
vojáka, aby chodil tak ověšený zbraněmi jako nějaký bandita?«

»Správně jste to řekla, panímámo!« zvolal živě tlumočník. »Bandité
jsou to! Bandité!«

»Já to také říkám -- bandité!« pronášela s opovržením tetička.
Ale to už v duchu viděla majora Murzina, jak se otřásá smíchem a
volá: »Výborně, maminko! Výborně jste jim to řekla! Znamenitě!
Výborně!«

»Nu, teď už můžete jít,« řekl znaveně červenolící tlumočník. »A
nemějte strach, panímámo -- my vás těch banditů brzy zbavíme!«

»Také si to říkám -- však dal by Pán Bůh, aby tu byl zase klid!
Jakživ tu nebylo banditů, ale teď, v této válce je to hrozné!«

Zahrála jste jim, tetičko Čechová! Neměla jste ani pancéřovou pěst,
ani karabinu, ani revolver, ani granát. Použila jste proti nim
zbraně, která byla jejich vynálezem: propagandy. A mířila jste
jako starý voják. Trefila jste přímo do středu terče!

Neboť -- hle! Už nechodí do lesů jednotlivě. Jen ve skupinách,
větších či menších, ale vždycky nejméně tři! Běhají po horách jako
diví. Hledají majora Murzina, jehož přízrak je děsí už tolik měsíců!
Hledají jeho partyzány, kteří jsou samý automat, »samý ruční granát,
samý revolver, samá pistole«.

Hledají...

A děsí je každý zvuk zrádného lesa. V křoví něco šustne -- bum!
Střílí se bez vyzvání -- je tam beztoho partyzán. Jdou lesem,
předjarní sluníčko nabývá síly, v koruně stromu se ulomí kousek
ztvrdlého sněhu -- bum! I tam může být partyzán! Jsou vylekaní,
přestrašení, vyděšení. Vrhnout se na vesnici s bezbranným obyvatelstvem,
vyvést je k připravenému společnému hrobu, pustit do něho salvu ze
samopalů a těžkých kulometů a přitom si klidně kouřit cigaretu,
jako by stříleli na střelnici do papírových terčů -- to dovedou.
A čím více nevinných lidi takto zavraždí, tím jsou pyšnější a
spokojenější. Ale zde, v lese, kde číhá opravdové nebezpečí, kde
mají příležitost ukázat, co opravdu dovedou?

Hledají...

A běsní bezmocným vztekem, když poznávají, že bojují proti stínům.
Ano, lesy jsou plné stínů. Mihne se okolo tebe stín -- a už mlčíš
na věky. Mihne se stín před tebou, vystřelíš, běžíš do křoviny -- nic.
Stíny. Samé stíny. Tajemné, záludné, usmrcující.

Ach, moci si tak na někom vybít utajený vztek!

Ale jak? Na kom?

Vždyť i ve vesnici jsou to vlastně jen stíny. Zdá se ti, že výrostek
za tebou dělá posměšné posuňky. Rychle se ohlédneš -- kluk jde
klidně a nevšímavě.

Mluvíš s venkovanem -- dívá se ti do očí. Cosi v jeho zraku hoří.
Jako by tam poskakoval plamének. Jsi jist, že ten plamének tě
spaluje. Chceš zakročit -- ale ohýnek pohasl, občan ti slušně
odpovídá na všechny otázky...

Půda ti hoří pod nohama.

Není tu obrovských bitev, jaké jsi vídal na východě. Jsou tu jen
ojedinělé blesky, které rázem, znenadání vyšlehnou.

A spálí.

Ah, moci se vybouřit! Ukázat i této pohorské vesničce, jak silná
je tvá pěst a drtivý tvůj úder!

Pak by zmizely i strašidelné stíny!

Pak by dohořely plaménky ve zrádných očích!

Pak by pohasly i blesky nad Beskydami!

Chápeš se každé příležitosti, ale marně. A když ti všechno uniká,
pomůže ti zbraň nejohavnější.

Pomůže ti zrada.




11. Kdo seje vítr...


Pestré bylo putování Jana Klinovského v posledním údobí války.

Bylo mu dvaadvacet let, když se vrátil z nucených prací v Německu
na krátkou dovolenou do pohorského kraje na Českomoravské vysočině.

Jan Klinovský byl samotář. Ani za nejtěžších náletů v Hamburku,
kde již dva roky pracoval, nedovedl se spřátelit s českými hochy.
A to již bylo co říci -- neboť společné nebezpečí a společná nenávist
je sbližovala v cizím prostředí tak, že tam vznikala přátelství
na celý život.

Byl prostřední postavy, měl plavé vlasy a bleděmodré oči. Jeho
pohled byl těkavý, nesoustředěný. Nedovedl se podívat přímo do
očí. Když s někým mluvil, díval se mu přes rameno kamsi do dálky.

Dostal-li některý hoch balík z domova, byl na světnici svátek.
Každý byl podělen, byť i jen jediným koláčem. Do večera byl balík
rozebrán. Ale jeho příjemce nelitoval. Věděl, že zítra nebo pozítří
obdrží balík zase někdo jiný a také jej rozdá.

Jenom Jan Klinovský se vylučoval z tohoto družného života. Nerozdával,
proto také nepřijímal. Když mu došel balík, vyčkal, až ostatní
hoši usnuli. Potom jej opatrně, potichu otevřel a přehraboval se
v jeho obsahu. Něco snědl hned, něco si dal do kapsy na příští
den. To dělal tak dlouho, až celou bedýnku vyprázdnil...

Jeho kamarádi to pozorovali nejprve s úsměvem, pak s mrazivým
chladem. Nedovedli pochopit, kde se vzalo tolik sobectví v jediném
srdci.

Sám se vylučoval z jejich společnosti.

Ani doma to nebylo lepší. Když ho uviděli chlapci z rodné vsi po
dlouhé době, chtěli zapomenout na jeho uzavřenost z dřívějších
let. Snad se změnil.

»Jak ses měl, Jendo?« ptali se účastně.

»Dobře,« odpověděl chladně a jeho roztěkaný pohled se zase upřel
přes rameno do dálky. Slovo působilo jako ledová sprcha. Všechny
dobré úmysly chlapců byly ty tam. Rázem ožily vzpomínky na všechno,
čím je kdy zraňoval a odpuzoval. Pokrčili rameny a šli po svých.
Vůbec se nezměnil, jen ještě více zchladl a uzavřel se do sebe.

Když se chýlila jeho dovolená ke konci, vypuklo na Slovensku národní
povstání. Jan se rozhodl, že půjde k partyzánům. Ne z lásky k
vlasti. Ne s úmyslem pomoci porobenému národu. To se v něm ozvala
jen touha po dobrodružství.

Otec mu nebránil. Nemohl mu bránit, protože Jan ho stejně neposlouchal
a v posledních letech provedl vždycky svou. Vzal synovo rozhodnutí
na vědomí, dal mu jídlo a značnou část svých úspor. Rozešli se
chladně, jako by to ani nebyli otec a syn. Jako by nebyli na světě
z celé rodiny už jenom sami dva.

Přijel do Rožnova pod Radhoštěm a zamířil k Bečvám. Za Prostřední
Bečvou byl dopaden německou hlídkou.

Ta ho předala gestapu.

»Zapírání nemá smyslu,« řekli mu u výslechu. »Chtěl jste překročit
hranice!«

»Ano.«

»Chtěl jste jít na Slovensko k partyzánům!«

»Ano.«

»A víte, že za to je trest smrti?«

Jan Klinovský sebou trhl. Věděl to -- jak by to nevěděl? -- Ale
přece řekl chvatně:

»Ne!«

»Ano, za to je trest smrti,« pokračoval gestapák. »Ale tento trest
může býti za určitých okolností prominut.«

»Za kterých?« zeptal se téměř obchodním hlasem Klinovský.

»Prokáže-li nám dopadená osoba nějaké služby.«

Roztěkaný pohled Jana Klinovského se náhle soustředil. Bylo to
po prvé, co pohlédl někomu přímo do očí.

A pevným, rozhodným hlasem řekl osudnou větu:

»Jsem ochoten takové služby vám prokázat.«

Věděl, jaké to budou služby? Věděl to až příliš dobře. Bylo mu
dvaadvacet let. Znal gestapo z jeho řádění v rodné vsi i v Hamburku.
Věděl, že používá nejsurovějších a nejúskočnějších způsobů, chce-li
se zmocnit lidí Německu nebezpečných.

A přece se rozhodl pro gestapo!

Či byl to jen úskok? Chtěl si snad jen zachránit život, aby se
později tím více mstil?

Ne, Jan Klinovský se rozhodl rychle a opravdově. Chtěl, ano, chtěl
pracovat spolu s gestapem.

»Přijímám vaši nabídku,« řekl gestapák. »Uvědomte si, že by jakýkoliv
pokus o zradu měl pro vás nejhorší následky.«

»Buďte bez obav,« řekl přesvědčivě zaprodanec.

»To já jen tak připomínám. V opačném případě dovedeme hodnotnou
práci slušně odměnit.«

»Udělám všechno, abyste byli se mnou spokojeni,« řekl rozhodně.

Tak se stal zrádcem českého národa.

Jeho práce byla opravdu »hodnotná«. Gestapo ho vysílalo tam, kam
si samo netroufalo, protože se bálo předčasného prozrazení.

Klinovský se loudil do českých rodin. Vydával se za partyzána.
Důvěřiví vlastenci ho podporovali a ochotně mu prozrazovali, kdo
poslouchá Londýn a Moskvu, kdo přechovává uprchlíky, kdo pomáhá
partyzánům, kdo ukrývá zbraně pro chvíli, až u nás vypukne národní
revoluce...

Gestapo pak chodilo najisto. Bylo spokojeno s činností svého nového
pomahače a nešetřilo uznáním a penězi.

Za půl roku se mohl Klinovský vykázat opravdu rekordními výsledky:
jeho zásluhou se dostalo do vězení několik desítek českých vlastenců,
z nichž mnozí byli popraveni nebo zahynuli v koncentračních
táborech -- -- --

Na jeho schopnosti si vzpomnělo gestapo i tehdy, když chtělo zastrašit
odbojnou vesnici v klínu valašských hor.

»Znáte hošťálkovské paseky?« zeptali se ho.

»Poněkud.«

»Nuže -- zajdete tam a budete se vydávat za partyzána. Až zjistíte
nějaký dům, kde vám poskytnou pomoc, oznámíte nám to.«

»K službám,« odpověděl s přemrštěnou ochotou. To bude zas výnosný
obchod!

Zrádce si zašel až na zadní paseky, daleko nad vesnicí. Vyhledal
Hrabalovu chalupu, která stála v lese o samotě, daleko od ostatních
domků. Vdova Hrabalová tam žila se svými dvěma dětmi, devatenáctiletým
Josefem a šestnáctiletou Hedvikou. Nedalo mu mnoho námahy získat
si důvěru ochotných lidí.

Pohostili ho ze svých skrovných zásob a svolili, aby se u nich
zdržel několik dní.

Klinovský zářil. Očekával sice, že pochodí dobře, ale přece jen
se nenadál, že se mu zdaří hned první pokus.

Večer, když už leželi, vyzvídal, jak to tu celkově vypadá. Zejména
chtěl zjistit, kde se zdržují velitelé partyzánských skupin.

Ale na tyto otázky mu nikdo neodpověděl. Neměli k němu sice nedůvěru,
ale byli opatrní. Až poznají nového partyzána dokonale, pak ho
zasvětí do tajů hošťálkovských lesů.

Před půlnocí se ozvalo jemné zaťukání na okno.

Josef šel otevřít. Za chvíli se vrátil -- s novým partyzánem.

A zase si nelenily matka i s dcerou. Vstaly, zatopily, navařily
promrzlému hostu čaje a ustlaly mu na lavici.

Příchozí řekl, že hned ráno půjde dále. Položil si na stůl pistoli
a brzy usnul.

Zanedlouho spala již zase celá chaloupka. Žádný z jejích obyvatel
nepocítil zvláštního vzrušení. Takové návštěvy byly u Hrabalů
všedním zjevem.

Jen jeden člověk nespal. Klinovský. Horečně přemýšlel. Svůj úkol
splnil -- našel dům, v němž jsou přechováváni partyzáni. To stačí
gestapu k provedení jeho plánu. Ale oč by to bylo dokonalejší,
kdyby zde mohli jeho chlebodárci partyzána přímo dopadnout! Zase
by byla nová pochvala, snad i dovolená, ale hlavně peníze, moc
peněz...

Pozorně naslouchal.

Všichni spali.

Klinovský se zvedl. Ležel na posteli u dveří. Ponožky měl na nohou,
boty vedle postele. Jinak byl oblečen -- partyzán si nesměl dovolit
přílišné pohodlí.

Bez hluku se obul. I čepici nahmatal.

Nejhorší to bude teď! Jak otočit klíčem, aby to příliš necvaklo?

Brzy se však uklidnil. Přidrží na zámku kapesník a tak se mu podaří
ztlumit rachot. A probudí-li se někdo? Nevadí! řekne, že jde jenom
na dvůr. V tom případě se ovšem zase hned vrátí, aby nevzbudil
podezření.

Otočil klíčem.

Ozvalo se jasné cvaknutí -- kapesník moc nepomohl.

Naslouchal.

Nic se nehnulo.

Otevřel dveře. Ani vrznutí.

Rychle proklouzl do předsíně a chvíli zase naslouchal.

Ticho...

Dále to šlo již snadno. Vyplížil se na dvůr, přehoupl se přes plot.
Psa umlčel kouskem salámu.

Pak se rozběhl k vesnici...

Když se rozednívalo, byla Hrabalova chalupa obklíčena skupinou
německých vojáků. Stáli na pokraji lesa, ukryti za stromy.

Tři kráčeli k domku.

Prudce zabušili na dveře.

Uvnitř se něco pohnulo.

Náhle se rozletěly dveře a v nich se objevil partyzán s pistolí
v ruce. Zahlédl oknem přicházející Němce. Nechtěl ohrozit palbou
své hostitele, proto se rozhodl pro boj venku. Nepřátelé byli sice
tři, ale což to bylo po prvé, že stál proti přesile?

Vojáci se na okamžik zarazili. Připravovali se na obvyklé zvolání
»Ruce vzhůru!« -- ale neměli na to času. Tři rány z partyzánovy
pistole vyšlehly jako tři blesky.

Dva vojáci zůstali ležet na dvoře bez hnutí. Jen jeden měl ještě
tolik sily, že vystřelil za prchajícím. Rána šla vedle.

Partyzán přeskočil plot a rozběhl se k lesu. Sotva se však dostal
na volné prostranství mezi chalupou a lesem, zachvěl se ranní
vzduch ohlušující salvou.

Klesl k zemi jako podťatý.

Někteří vojáci běželi k němu, jiní k chalupě.

»Hedviko, mami!« zvolal Josef. »Vy o ničem nevíte, rozumíte? Ať
s vámi dělají cokoliv, zapírejte! Vezmu to na sebe -- a já už se
z toho nějak dostanu.«

Jsou různé činy v životě, Jožko! Je možno přepadnout kolonu,
rozstřílet auto, postavit se sám proti stonásobné přesile... Každý
takový čin je hrdinstvím. Každý takový čin je slavný a památný.
O každém takovém činu se bude dlouho a dlouho vypravovat pod
střechami valašských pasekářů.

Ale je něco krásnějšího nežli čin, k němuž ses právě rozhodl ty?
Všechna obvinění vezmeš na sebe. Ano, vším budeš vinen jenom ty,
matka a sestra o ničem nevědí. Matka a sestra musí být zachráněny
tvou obětí.

Spoutané je vyvedli ven.

Stavení polili benzinem a zapálili. Čekali u hořícího domu tak
dlouho, až trámy prohořely.

Pak se dal průvod na cestu k vesnici.

Klinovský s dvěma gestapáky šel daleko vzadu. Nechtěl, aby ho jeho
oběti spatřily...

Třesknutí vražedné salvy rozezvučelo lesy táhlou ozvěnou. Proniklo
až do bunkru nad Spěchalovým.

Slávek vyskočil.

»Co to bylo?« zeptal se hlídky.

»Nějaká salva.«

»Kde?«

»Řekl bych, že někde v lesích nad Dolním koncem.«

Slávek zavrtěl hlavou. Na dnešní den nebyla hlášena žádná bojová
akce. Že by to byl nějaký náhlý přepad?

»Půjdu se tam podívat,« řekl po krátkém rozmýšlení.

Chtěli jít s ním.

»Ne, hoši,« odporoval. »Už je den, byli bychom nápadní. Nepodniknu
nic, jenom zjistím, co se stalo.«

Samopal nechal v bunkru. Vzal si jen pistoli a dva granáty.

Šel po silnici až k pěšince, jež odbočovala k Dolině. Právě když
chtěl zahnout, spatřil v lesích nad Dolním koncem chuchvalce dýmu.

Někde hoří, znepokojil se. Co se asi stalo?

V lese zrychlil krok. Zamířil k místu, nad nímž se vyvalil kouř.

Neušel ani dva kilometry, když zaslechl nějaké hlasy. A už se mihla
mezi křovinami uniforma německého vojáka! Za ní druhá, třetí -- celá
skupina!

Šli přímo proti němu.

Co teď?

Kam se obrátit?

Má běžet do vesnice?

Myšlenky se řítily rychlostí blesku.

Do krytu! Do toho původního krytu v lese nad Čechovým, v němž se
skrýval oné deštivé noci po útěku od Spěchalů.

Doběhl právě včas.

Prudce oddychoval.

Teď půjdou přímo vedle krytu! Stačí jediné zakašlání, jediný
neopatrný pohyb -- a bude prozrazen! A to zrovna teď, když nechal
samopal v bunkru!

První vojáci míjeli kryt. Slávek je pozoroval hustou spletí křoví,
jež bylo naházeno u vchodu. Šli v hloučcích a živě se bavili. Pak
nějaká podivná skupina -- Pane Bože, vždyť to je Josef Hrabalů se
svou matkou a sestrou! Jožka! Není sice u partyzánů, ale pomáhá jim
ze všech sil. Teď ho vedou v poutech. Všichni tři jsou svázáni -- už
tomu Slávek rozumí! Dým, který zahlédl nad lesy, pocházel z Hrabalovy
chalupy! Hrabalovi vyhořeli!

Co se asi stalo?

Hlasy vojáků již doznívaly.

Slávek opatrně vyhlédl.

Hned se však zase přikrčil k zemi. S kopce přicházely další tři
postavy! Dva gestapáci a civilista.

Mluvili česky.

V Slávkovi se zatajil dech.

»Toto se vám povedlo, Klinovský,« řekl hlasitě jeden gestapák.
»Dostanete za to zvláštní odměnu.«

»I dovolenou,« přitakával druhý.

»To budu rád,« usmíval se civilista. »Už jsem neměl dovolenou přes
tři měsíce.«

»Musíte být skromný,« řekl zase první. »Já jsem neměl dovolenou
už tři roky.«

»Ale než odjedu, rád bych se ještě o něco pokusil,« nabízel se
Klinovský.

»O co?«

»V těchto lesích se skrývá partyzánský štáb.«

»To víme...«

»Chcete-li, vypátrám ho.«

Gestapáci se zastavili.

»Vy byste chtěl?«

»Chci!«

Stáli přímo naproti krytu. Slávek mohl nechat oči na zrádci. Modré
oči, vyhublá tvář, zpod čepice bylo vidět plavé vlasy --

»Jste tedy chlapík, Klinovský,« řekl první gestapák. »A kdy se
do toho dáte?«

»Hned. Ještě dnes.«

»Máte nějaký plán?«

»Ano. Tu se může člověk obrátit na kteroukoliv chalupu, všude se
doví něco o partyzánech.«

»To by bylo ovšem ... velkolepé!« usmál se gestapák. »Chytit celý
štáb -- jak říkám: jste skvělý člověk, Klinovský!«

Zase vykročili.

Slávek sevřel pistoli.

Stačí jediná rána... Ale ne, vojáci by se vrátili. Neunikl by
jim. Půjde raději varovat majora Murzina.

Opatrně odhrnul křoví.

Les byl už zase tichý.

Běžel co nejrychleji mohl do bunkru. A za chvíli spěchaly spojky
na všechny strany. Pozor, štáb je ohrožen! Potuluje se tu český
zrádce. Jmenuje se Klinovský, má modré oči, plavé vlasy, krátký
kožený kabát s »dragounem«, šedou čepici s klapkami -- -- --

Slávek obcházel paseky. Kéž by se mu podařilo dopadnout ničemu,
který zradil svou krev, spojil se s nepřítelem a za jidášský peníz
vydává české lidi do rukou katanů!

Obešel všechny kotáry, ale po Klinovském nebylo ani stopy. Snad
si to rozmyslil. Třeba půjde zkusit své štěstí až zítra.

Unaven celodenní chůzí po horách sestupoval s kopce k vesnici.
Chvilku si odpočine u Čechů. Stejně tam už nebyl několik dní.

»Slávku, chlapče milý, co se to na nás valí?!« vítala ho tetička.

»Proč, teti?«

»Copak jsi neslyšel o Hrabalových?« spráskla ruce.

»Slyšel, teti. Dům jim vypálili...«

»Což o dům!« mávla rukou. »Ale co dělali s nimi! O tom ještě nevíš?«

»Ne -- co?«

»Tak si to představ, Slávečku -- a sedni si,« utřela zástěrou
lavici u sporáku. »Zavedli je do školy a tam je vyslýchali. Každého
zvlášť...«

»To oni tak dělávají.«

»Ano, ale bili je! Tloukli je strašně. Obě nešťastné ženy prý
křičely, že to bylo slyšet po celé návsi...«

»Tyrani!«

»Ale ta největší hrůza teprve přišla,« v hlase staré ženy se chvěl
zadržovaný pláč. »Když nechtěli nic prozradit, pustili na ně dva
obrovské psy...«

»Nepovídejte!« zbledl Slávek.

»Ano, lidé to slyšeli! Němci tam přivedli psy a vzkřikli: Partyzán! -- a
ti už je trhali... Hrůza, Slávečku, já nevím, jak to s námi dopadne!«

»A co bylo dál?«

»Po poledni to ztichlo. Josef prý se přiznal. Vzal všechno na sebe.«

»A co je s nimi?«

»Josefa odvezli a matku s dcerou propustili. Snad proto, aby nám
mohly povědět, co na nás čeká.«

»Viděl je někdo?«

»Vždyť se zastavily i u nás!«

»Kdy?«

»Asi před hodinou.«

»A kam šly?«

»Do Vsetína. Prohlédly si vypálenou chalupu, a když viděly, že se
už nic nedá zachránit, vrátily se zpátky. Pojedou na Slovácko,
mají tam nějaké příbuzné.«

»I tady bychom jim pomohli,« řekl stísněně Slávek. Něco ho dusilo.

»Prosím tě, kdo by se jim divil? Já prožít takovou hrůzu, nejsem
tu ani hodinu.«

»A byly hodně --?«

»Co ti budu vypravovat, chlapče,« slzy jí vytryskly proudem, »samá
modřina, udeřenina, kousnutí...«

Na předsíni se ozvaly kroky.

Byla to Milka.

»Jé, Slávku, to jsem ráda, že tě tu vidím!« vítala ho bouřlivě.
»Právě jsem chtěla jít za tebou do bunkru.«

»Máš něco důležitého?«

»Já ne, ale u Hřímalů je nějaký partyzán a má cosi doručit majoru
Murzinovi.«

»Cizí člověk?«

»Ještě jsem ho tu nikdy neviděla.«

»Jak vypadá?«

»Jak...? No -- jak chlapisko!« zasmála se.

»Milko, nežertuj!« řekl netrpělivě. »Popiš mi ho!«

»Tož, jak bych ti to řekla ... může být o něco starší než ty, má
modré oči -- a víc nevím.«

»Jaký má zimník?«

»Kožeňák.«

»Dlouhý?«

»Ne, krátký.«

»A jmenuje se Klinovský?« zvolal vzrušeně Slávek.

»Ne, to ne ... počkej...,« vzpomínala. »Horák nebo Horáček ... nebo
Horský ... já ti už nevím. Ale začínalo to na Hor --«

»To je vlastně lhostejné. Co záleží na jméně? A má něco pro majora?«

»Ano, vzkaz ze Slovenska. A hledá člověka, který by ho k majorovi
dovedl. Hned jsem si vzpomněla na tebe.«

»To jsi hodná, Milko,« řekl. »Zajdu tam.«

»Jestli chceš, já ho dovedu sem,« nabídla se.

Vyhlédl oknem. Stmívalo se. Má Klinovského téměř ve svých rukou.
A což kdyby se cestou střetl s nějakou hlídkou? Počká raději zde,
zrádce přece nemůže nic tušit.

»Dobře. Doveď ho!«

Milka odběhla.

Zakrátko byla nazpět. Klinovský šel s ní!

Slávek si oddychl. Bratře majore, kapitáne Štěpánove ... a vy
všichni ... celý štábe ... teprve teď můžete zase klidně procházet
našimi horami, protože zrádce je v mých rukou! Ráno jsem ho měl
pěkně na mušce -- a nestřelil jsem. Byl jsem příliš, příliš opatrný!
Však se mě ta opatrnost něco namrzela! Celý den jsem myslil na
tu nevystřelenou ránu. Celý den jsem naslouchal se strachem a
napětím, neozve-li se v horách nová salva ... nepodaří-li se už
ten mrzký a hanebný čin...

Bohudíky!

»Tak to je on!« představovala příchozího Milka.

Zrádce se pozorně zadíval na Slávka.

»Vy jste partyzán?« zeptal se.

»Ano, velitel zdejší bojové skupiny,« odpověděl Slávek.

Milka se překvapeně podívala na matku. Ale i ta byla zmatena. Co
se to se Slávkem děje? Je to po prvé, co slyší z jeho úst: jsem
velitel. Vždycky bývá takový skromný -- a teď --

Slávek si nevšiml, jakým dojmem zapůsobila jeho slova na obě ženy.
Zato tím pátravěji sledoval zrádcovu tvář.

Třebaže se již zešeřívalo, neušel mu záblesk radosti, který se
mihl v zaprodancových očích. To mu stačilo.

»Přicházím od štábu Štefánikovy brigády,« začal zase Klinovský.
»Mám důležitý vzkaz pro majora Murzina. Mohl byste mě k němu dovést?«

»Zajisté,« řekl živě Slávek.

»Ale vzkaz je pilný. Musí být doručen co nejdříve.«

»Půjdeme hned, jen jak se ještě více setmí. Máme tu gestapo a
esesmany, musíme být opatrní.«

Zrádce už mlčel.

Pak se rozpovídali o strastech partyzánského života.

»Je to těžký život, ale co by člověk neudělal pro vlast?« řekl
nadšeně Klinovský.

Slávek se musel přemáhat, aby ho na místě nezastřelil.

Konečně se zvedl a řekl: »Půjdeme!«

Kráčeli vedle sebe. Mlčeli. Jen občas vyměnili několik slov.

Slávek ho zavedl do bunkru.

»Vedu vám hosta,« vysvětloval svým druhům. »Nese poselství majoru
Murzinovi a přijíždí z daleka.«

»Ze Slovenska,« dodal sebevědomě zrádce. »Od Štefánikovy brigády.«

»V té jsem bojoval,« ozval se živě Václav Šuránek. Přistoupil ke
Klinovskému a se zájmem si ho prohlížel. »U které jsi skupiny? Já
to tam trochu znám.«

»U které skupiny?« zrozpačitěl. »Já ... totiž já nejsem u skupiny.
Já pracuji přímo u štábu.«

»Ano, on pracuje přímo u štábu,« pronášel pomalu Slávek. »A jmenuje
se Klinovský.«

Zrádce zbledl. Zmateně breptal:

»To ne, to je omyl... Já se přece jmenuji Horák!«

Hleděl na Slávka vyděšenýma očima. Ten klidně pokračoval:

»Horák nebo Klinovský, na tom nezáleží. Hlavní věc je přece tvůj
úkol: zničit štáb naší partyzánské --«

Nedomluvil.

Zrádce vytáhl rychlým pohybem pistoli.

Ale Slávek byl rychlejší.

Pádným úderem na předloktí mu vyrazil zbraň z ruky.

Chlapci se na něho vrhli a spoutali ho.

»Tož jak je to s tebou: Horák nebo Klinovský?«

Dopadený ničema mlčel.

»Prohledejte ho!« rozkázal Slávek.

Měl u sebe legitimaci: Jan Klinovský. V peněžence bylo několik
tisíc korun. Mezi doklady našli tři přípisy od gestapa. Byla to
vesměs oznámení, že mu vyplácejí prémie za »mimořádné výkony«.

»Dnešní tvůj zločin známe,« pokračoval Slávek. »Teď nám jenom
povíš. jak jsi to provedl.«

Zrádce zarytě mlčel. Ale pak -- jako by si řekl, že upřímností
může ještě něco získat -- se rozpovídal.

Partyzáni se chvěli odporem.

»Soud nad ním vykonáme zítra,« rozhodl Slávek. »Rád bych ho přece
jen dovedl k majoru Murzinovi.«

Ale na úsvitě doběhla do bunkru udýchaná spojka z vesnice.

»Slávku, máte zmizet, vojsko podnikne velikou prohlídku lesů,«
hlásila.

»Odkud to víš?«

»Z četnické stanice.«

»Dobře, děkuji.«

»A to se s ním budeme tahat po horách?« zeptal se Tonda.

»Ne. Za ,Pasinkem' si to s ním vyřídíme,« odpověděl Slávek.

Soud byl krátký.

Tolik zločinů mohlo být potrestáno jen smrtí...

»Co s ním?« zeptal se Pavel.

»Necháme ho zde,« rozhodl Slávek. »Němci ho najdou. Aspoň budou
vědět, jak jsou na tom -- s naším štábem.«

Skupina prchla do hlubokých lesů kašavských. Do bunkru se vrátila
až za dva dny.

Po návratu Slávek vyhledal štáb a hlásil, co se stalo.

»Tak to nenecháme,« prohlásil major, »když vyslechl zprávu o
nelidském týrání Hrabalových žen. »Štěpánove, vezmi si ten případ
na starost.«

Na poradě velitelů bylo rozhodnuto, že vyhodí do povětří školu,
která byla plná Němců. Starostovi poslali výstrahu. V ní bylo
uvedeno, kdy škola vyletí. Měl varovat občany, kteří bydlí v její
blízkosti. Toho večera se sešlo několik partyzánů u Čechů.

Kapitán Štěpánov přinesl v aktovce výbušninu s hodinovým strojem.
Byl nařízen tak, že výbuch měl nastat před půlnocí.

Radili se, kdo má zanést nálož do školy.

»Je k tomu třeba nejen odvahy,« řekl Štěpánov, »ale i lsti. Však
víte, jak to ve škole vypadá.«

Před školou byla zahrádka, obehnaná drátěným plotem. Do zahrádky
se šlo se silnice brankou, u níž stála stráž. Kdo chtěl jít do
školy, každý musel přejít okolo vojáka.

»A co se s tím má udělat?«

»Všechno je připraveno. Stačí jen položit aktovku a zmizet.«

»Tož jak bychom to udělali?«

»Nejlépe by bylo, kdybychom se některý přestrojili za ženu. Ta by
nevzbudila zdaleka tolik podezření jako muž,« navrhl Slávek.

»Kdyby tu byla Nataša, měli bychom po starosti,« vzpomněl si
Štěpánov.

Partyzáni seděli ve světnici. Tetička ležela na posteli v kuchyni.
Bylo jí nějak nevolno. Milka stála u sporáku a pootevřenými dveřmi
slyšela každé slovo.

Právě uvažovala, jak by pomohla přestrojit partyzána za ženu. Vtom
zaslechla kapitánovu zmínku o Nataši.

Něco ji bodlo až u srdce.

Nataša by to dovedla! Jistě by to dovedla... Kdo se nebojí skočit
v noci z letadla do neznámého kraje, ten dovede i jiné věci.

»Což, Nataša!« zvolal jiný partyzán s nadšením. »Ruské partyzánky
jsou všechny statečné a odvážné!«

»To jsou,« řekl uznale Štěpánov.

Milce bylo do pláče. Kolikrát jí jako spojce hrozilo nebezpečí,
že bude prozrazena! Kolikrát nesla vzkaz i několik hodin daleko,
lesem, v noci, když se tam střílelo! Je zbabělá? Je málo statečná
žena? Patrně ano. Vždyť o českých partyzánkách tu nepadlo ani
slovo! Jako by jich vůbec nebylo!

Polkla hořkou slzu, nenápadně si utřela oči a nesla do světnice
jídlo.

»Tu máte večeři!« řekla již zvesela.

»Ach, brambory a mléko! To mám nejraději, Milko,« smál se Štěpánov.

»Tak ať vám chutná!«

Vrátila se do kuchyně.

»Mami, zaskočím k Polehňům. Fanka mi chce ukázat nějaké vyšívání,«
řekla matce.

»Dobrá, jdi si! Ale vrať se brzy! A vem si vlňák, je tam zima,«
připomínala matka.

»Budu tu ráz dva!«

Hodila na sebe těžký vlňák. Uchopila aktovku a skryla ji pod ním.

Partyzáni ani nezpozorovali, že odešla.

Běžela k vesnici, jako by jí hořela střecha nad hlavou. Jsou i
české partyzánky! To uvidíte!

U vchodu do školní zahrádky stál voják. Posvítil si na ni.

»Prosím vás, kde tu bydlí pan ředitel?« zeptala se.

»Běžte rovno, pak zahněte vpravo. Za rohem je vchod. Ale myslím,
že není doma,« odpověděl jí špatnou češtinou.

»Nu, já se podívám,« nedala se odbýt.

Voják jí ustoupil.

Zvolna kráčela temnou zahrádkou. Kam to položit? Na schody? Tam
by to jistě hned objevili! Před školu? Výbuch by nenadělal žádné
škody! Kam tedy? Kam?

Šla okolo sklepního okénka. Bylo otevřeno!

Šup! -- aktovka zmizela ve školním sklepě.

Zašla za roh. Chvilku tam postála a vracela se zpět.

»Nu?« ptal se voják.

»Měl jste pravdu -- nejsou doma. Chvíli jsem zvonila, ale nikdo
se neozval.«

»Vždyť jsem to říkal,« zabručel voják.

Milka se vznášela jako pírko. Bylo jí tak nevýslovně lehko a volno!
Nejraději by jásavě vykřikla svou radost do celého světa. Hrabalovi
budou pomstěni! A nikdo už nesmí přejít české partyzánky mlčením!

Vpadla do kuchyně rozehřátá, rozradostněná.

»Dlouho ses tam nezdržela,« vítala ji matka.

»Už to mám vyřízeno,« odpověděla.

Vešla do světnice.

»Tak co chutnalo vám?« tázala se.

»Výborné to bylo,« řekl Štěpánov nepřítomně. Bylo vidět, že myšlenkami
je jinde. V Milčině nepřítomnosti se rozhodl, že aktovku zanese do
školy sám. Nabízeli se sice skoro všichni partyzáni, ale uznal, že
je z nich nejzkušenější. »Tak už půjdu, chlapci,« řekl.

Vstal od stolu a oblekl si plášť.

»Mnoho zdaru, kapitáne!« loučili se s ním.

Vešel do kuchyně.

»Tak maminko, držte mi palec,« žertoval.

»Bože, synku,« zvedla se tetička na posteli. »Tož ať tě sám Pán
Bůh opatruje! A musí to být, chlapče?«

»Musí, maminko!« odpověděl vážně. »Germáni by myslili, že jejich
stromy rostou až do nebe.«

»Tož šťastné pořízení!« přála mu ještě jednou. »A přijď povědět,
jak ti to šlo!«

Štěpánovi tykala. Bylo to jeho výslovné přání.

»Přijdu, maminko, to víte, že přijdu.«

Popošel ke dveřím. Náhle se zastavil a ulekaně zvolal:

»Milko!«

»Co je?«

»Kde je aktovka?«

»Tady byla!« řekla stručně.

»Ano, byla! Ale kde je?«

»Tam, kde má být: ve škole!«

»Jak to --?« nová vlna úžasu přeletěla jeho tváří. »Jak to -- ve
škole?«

»Nu tak ... je ve škole! Však patřila do školy, ne?«

»A kdo ji tam zanesl?«

»Česká partyzánka!«

Pochopil.

Nějak pobledl a přejel si rukou oči.

»Milko, tys --?«

»Ano,« řekla prostě.

Matka začala naříkat:

»To je strašné děvčisko! Pane Bože, kde já bych se něčeho takového
nadála!«

Překvapení bylo dokonalé.

Pak čekali na výbuch. Štěpánov držel hodinky v ruce.

»Teď to vybuchne,« řekl. »Teď, každým okamžikem.«

Za čtvrt hodiny se znepokojil.

»To je mi divné. Bylo to nařízeno přesně na půl dvanáctou. Nemontovalas
něco na strojku?« tázal se Milky.

»Ne. Vzala jsem aktovku tak, jak ležela u dveří.«

»Pak tomu nerozumím.«

»V tom může vězet i něco jiného,« mínila tetička.

»Co myslíte maminko?«

»Třeba ji Němci našli.«

»Také pravda... Nu, uvidíme.«

Čekali až do rána, ale marně.

Nakonec se shodli na dvojí možnosti: buď vojáci aktovku objevili
nebo se strojek pádem do sklepa poškodil.

»Ať je tomu jakkoli, je to škoda,« loučil se kapitán Štěpánov.

»A já mám po radosti,« řekla plačtivě Milka.

Všichni byli trochu rozladěni.

Ráno šla Milka do dědiny. Našla-li se aktovka, bude tam jistě
rozruch.

Ale dědina byla tichá a klidná.

Odpoledne -- bylo asi půl druhé -- otřásla se celá náves ohlušujícím
výbuchem.

Stěny školní budovy se zachvěly až v základech. Okna praskala.
Sklo se sypalo s rachotem na zem. Vyražené cihly odletovaly do
zahrádky a na silnici. Omítka padala se stěn. Stropy se lámaly.
Ze sklepa se vyvalil mrak dýmu. Celé okolí školy bylo zahaleno
mračny prachu a kouře.

Rozbitými okny pronikal na náves křik raněných esesmanů.

»Kdo seje vítr, sklízí bouři,« zakýval rozvážně hlavou dědeček
Habartů. »Nedávno jsem slyšel ze školy úpěnlivý nářek žen Hrabalových.
Tož -- přece je tu jakási spravedlnost.«




12. Oběť nejvyšší


Smrt zrádce Klinovského a výbuch ve škole poučily Němce, že jde
do tuhého.

Vyhlásili nad osadou výjimečný stav. Po setmění se nikdo nesměl
ukázat na ulici. Kdo šel po návsi, musel míti ruce hezky od těla,
aby bylo zdaleka vidět, že nedrží nějakou zbraň.

Na toho, kdo se nezastavil při prvním zvoláni, se okamžitě střílelo.
Několik lidí bylo zraněno. I malý chlapec, který lyžoval...

Němci doufali, že těmito opatřeními zastraší lid i partyzány.

Zmýlili se však. Lidé sice chodili s rukama od těla, ale ty ruce
byly zaťaté a připravené na poslední ránu. V očích ležela nenávist,
která se už nemohla stupňovat.

A partyzáni?

Nové a těžké údery zasazovali Němcům.

Provedli náhlý, neočekávaný přepad dlouhé kolony německých pěšáků,
kteří pochodovali směrem na Bystřici. Němci si byli tak jisti svou
přesilou, že zapomněli na všechnu opatrnost. Stačí přece jediná
salva z několika set jejich pušek a partyzánské hordy budou rozprášeny.

Cesta se mírně svažovala. Pochodující vojsko si zpívalo do kroku.
Dohasínal slunný březnový den.

Pojednou zahořely křoviny po levé straně cesty ohnivými plameny.
Do rachocení několika samopalů se mísily třaskavé rány pušek.

Vojsko se přilepilo ke stráním. Na silnici zůstali ležet mrtví a
ranění.

Celý přepad netrval déle než dvacet vteřin. Sotva chlapci vychrlili
vražednou dávku, stáhli se rychlostí blesku do lesů. Bez jediné
ztráty. Bez jediného zranění.

Když se Němci vzpamatovali a začali pálit, zasahovali už jen křoviny,
z nichž vyšlehla ničivá palba...

Jindy provedli smělý noční přepad četnické stanice, kde bylo
ubytováno gestapo. Zastřelili gestapáka, který byl v celé vsi
pověstný svou krutostí...

Znovu a znovu ničili telefonní linky. Sotva byly opraveny na jednom
místě, už byly poškozeny na jiném...

Vnikli i do Jablůnky a přepadli silnou německou hlídku, která měla
za úkol střežiti trať...

Prudce a oslnivě šlehaly blesky nad Beskydami.

Jednou si zavolal kapitán Štěpánov Slávka do bunkru pod Šanhají.

»Mám pro tebe dvě zprávy, Slávku,« řekl. »První tě jistě potěší.«

Štěpánov se odmlčel a usmál se. Slávek na něho tázavě pohlédl.

»Naše skupiny za Vsetínem se zmocnily několika důležitých dokumentů.
Mezi nimi byl i tento,« podával mu lístek s českým překladem německé
zprávy.

Slávek četl:

»Lesní cestu mezi Vsetínem a Bystřicí je nutno považovat za ohrožený
úsek. Jednotlivým oddílům se nařizuje, aby této cesty -- vyjma
nutné případy -- napříště nepoužívaly. Jezděte objížďkou na Vizovice
a Zlín!«

»O tento rozkaz má hlavní zásluhu tvá skupina,« pokračoval Štěpánov.
»Vyřiď svým chlapcům, že jim blahopřeji.«

»Děkuji,« usmál se Slávek. »A druhá zpráva?«

»Zítra nám pošlou zásilku potravin.«

»Letadly?«

»Ano. A vy jste určeni, abyste ji převzali. Musím tě ovšem trochu
do toho zasvětit.«

»To se opravdu těším,« řekl Slávek.

A kapitán Štěpánov mu podrobně vysvětlil, jak si mají zítra
počínat...

V horách za Trojákem vyhledali rozsáhlou louku. Rozdělili se na
dvě skupiny. Každá se postavila na jeden konec.

Přesně ve stanovenou dobu -- bylo jedenáct hodin v noci -- zaslechli
hukot motoru.

V té chvíli rozsvítily obě skupiny elektrické svítilny, obrácené
směrem k obloze. Několikrát za sebou opakovali partyzáni smluvená
znamení.

Letadlo nad nimi chvíli kroužilo.

Pak ztichlo. Jako by pilot vypjal motor.

A již se ozvaly čtyři temné nárazy:

Žuch! Žuch! Žuch! Žuch!

Motor zase zahučel a letadlo zmizelo.

Obě skupiny chvíli naslouchaly. Když byl všude klid, začali pátrat.
Brzy našli čtyři objemné plechové bedny.

Tři zůstaly u štábu, jednu dostala Slávkova skupina. V bedně bylo
všechno možné: salám, slanina, cukr, čokoláda, zápalky -- ba ani
na cigarety se nezapomnělo.

»Takových pozdravů s nebe by mohlo být více,« libovali si partyzáni.

Pro jednoho člověka by stačila ta bedna na několik měsíců. Ale
pro třicet partyzánů...

Zásobování jim teď, kdy už ve vesnici nebylo mašíků na povinnou
dodávku, dělalo veliké potíže. Více než kdy jindy byli odkázáni
na podporu místního obyvatelstva. Nezaleknou se lidé zostřených
opatření? Nezastraší je nařízení, že celá rodina, která podporuje
partyzány, bude zastřelena?

Nic je nezastrašilo. Chodili dále do lesa za svou prací a brávali
si vydatné přesnídávky a obědy. Až příliš vydatné. A když je Němci
zastavovali, kroutili hlavami, kolik ten chudý venkovský lid sní...

Ti nejodvážnější nosili obědy až do bunkrů. Milka Čechová, Milada
Spěchalová a ještě několik jiných.

Ale nejčastěji nosila jídlo Olinka.

Olinka...!

Partyzáni ji přímo zbožňovali. Drsný a tvrdý život je neučil zrovna
nejjemnějším způsobům. Jakmile se však v bunkru objevila Olinka,
všechny hrubší výrazy jim zamrzly na rtech.

Vnášela cosi jemného a něžného do jejich divokého a neklidného
prostředí. Svým úsměvem, který jí věčně pohrával na tváři, jako
by připomínala, že nejsou jen pušky a granáty a výbuchy.

»Je jako anděl,« říkali Slávkovi.

Však i pro něho byla Olinka po smrti rodičů celým domovem. Babička
věčně jen plakala. Nemluvný Jenda, který raději vypálil sto ran než
utrousil jednu větu, sdílel se Slávkem partyzánský život v bunkru.
Nebylo divu, že představa domova mu splynula s obrazem Olinky.

A také pro její odvahu ji měli partyzáni rádi. Vždyť kolikrát se
vydala na nebezpečnou cestu do bunkru i v noci! Kolikrát musela
stát ukryta za houštinami a čekat, než přejde německá hlídka!

Nikdy o tom nemluvila jako o nějakém hrdinství. Když ji babička
někdy přemlouvala, aby aspoň dnes zůstala doma, že viděla jít do
lesa vojáky, Olinka ji odbyla s úsměvem: »Ale, babičko, když těm
chlapcům se chce i dnes jíst!« Ne, neviděla ve svém počínání nic
zvláštního. Bylo to přece tak samozřejmé!

Když na konci března začaly polní práce, německý teror trochu
ustal. Lidé se už volněji pohybovali po návsi a také večer se
zdržovali venku déle. Protože však vojáci každou chvíli zastavovali
muže a žádali legitimace, partyzáni se ve vesnici raději neukazovali.

Jednou -- to už bylo na začátku dubna -- šla Olinka opět s obědem
do bunkru.

Když přecházela kopec před »Lúčkou«, zahlédla vlevo nad vesnicí
početnou skupinu Němců. Obcházeli ves velikým obloukem a mířili
přímo k těm místům, kde byl Slávkův bunkr.

Olinka se zarazila.

Má se vrátit? Či má je jít varovat před nebezpečím, o němž jistě
nemají tušení? Mají sice hlídky, pravda. Ale budou mít dosti času,
aby upozornily na blížící se nebezpečí?

Němci byli dosti vzdáleni a šli krokem. Dá-li se do běhu, bude
u partyzánů jistě mnohem dříve než vojáci.

Rychle rozhodnuta začala utíkat. Nohy jí ujížděly na klouzavé,
rozmoklé půdě. Několikrát upadla, takže polévka se jí vylila.
Jindy by ji to mrzelo, ale co dnes záleželo na polévce!

Přiběhla do bunkru jako bez duše.

»Jdou sem Němci!« zvolala udýchaně.

»Kde jsou?« zeptal se Slávek a uchopil samopal.

»Jdou od vesnice, zde po tom kopci!« ukázala směr.

»A proč ses nevrátila?« obořil se na ni dosti zhurta.

»Chtěla jsem vás varovat,« řekla prostě.

Podíval se na ni. Měl to být pohled káravý a vyčítavý, ale změnil
se v pohled uznání, pochvaly, obdivu. Olinka, čtrnáctileté děvče...
Jak je hrdý na svou sestru! Oh, tatínek i maminka by měli radost,
kdyby ji teď viděli!

Ale to mu jenom tak blesklo myšlenkami. Teď nebylo času na dlouhé
úvahy.

»Rychle na Jaroňovou a za Šanhaj!« vydal rozkaz. »A ty, Olinko,
co nejrychleji k Spěchalům!«

»A co s tím masem?« ukázala na tašku.

»O to neměj strach!« usmál se. »Sníme je večer! Teď jenom rychle -- a
dej na sebe pozor!«

To se už obrátil i se skupinou k Jaroňové. Ustupovali do bezpečí.

Olinka se rozběhla k Spěchalům. Dolů se to běželo!

Sotva však uběhla několik kroků, zarachotil výstřel. Zpozorovali
je!

Vzápětí se rozpoutala prudká přestřelka. Ustupující partyzáni
zadržovali postup Němců silnou palbou.

Přišla jsem pozdě! -- pomyslila si. Ale horší by bylo, kdybych
vůbec nebyla přišla!

Vyběhla z lesa. Teď ještě několik kroků přes louku a bude u Spěchalů.
Však strýček už stojí na předsíni a kývá na ni, aby si pospíšila.

Vtom ucítila prudké bodnutí v břiše. Co to má být?

Zpomalila chůzi. Bolest neustávala.

Náhle se jí zatmělo v očích a spadla na trávník.

Starý Spěchal se k ní rozběhl.

Vzal ji do náručí a nesl ji domů.

»Co je ti, Olinko? Co se ti stalo?«

Statečné děvče neodpovídalo. Široko rozevřenýma očima hledělo ke
stropu.

»Tati, ona je raněná!« vykřikla Milada a ukázala na několik kapek
krve, které se objevily na šatech.

Pak spatřili ránu...

»Milado, skoč rychle pro doktora!« rozkázal Spěchal.

Milada vyběhla ven. Nic nedbala, že kdesi nad jejich chalupou
dohasíná ještě urputný boj.

Její otec potřel Olinčiny spánky vodou. Děvče zhluboka vydechlo.

»Jak je ti, Olinko?« zeptal se. »Bolí tě to?«

»Nic mě nebolí, strýčku,« řekla tiše a pokusila se o úsměv. »Už
jsou pryč?«

»Kdo?«

»No, Slávek -- a ti jeho chlapci...«

»Ano, už jsou pryč. Podařilo se jim uprchnout. Všem.«

Říkal to tak přesvědčivě, jako by je viděl.

»To jsem ráda!« smála se. »Měla jsem strach...«

Strýc rázem všechno pochopil. Vztek jím zalomcoval. A lítost.

Sám nevěděl, jak dlouho tak stál nad raněnou Olinkou. Když potom
vyhlédl oknem, spatřil vracející se Miladu. Šla i s lékařem.

»Dobrý den, pane doktore!« vítal ho. »Jste tu brzy.«

»Jeli jsme autem až ke Kubišově hospodě,« vysvětlovala Milada.

Lékař už zatím prohlížel raněnou.

»Je to vážné,« řekl Spěchalovi. »Musíte ji dopravit do nemocnice.
Bez operace to nepůjde.«

»Jenom s autem to bude zlé,« řekl starostlivě Spěchal.

»Auto stojí u Kubišovy hospody. Je tam i šofér.«

»Pane doktore -- vy byste -- chtěl -- --?«

»To je přece samozřejmé. Sám se vrátím do vesnice pěšky. Ale jak
ji dopravíte k hospodě?«

»Uděláme nosítka,« řekl pohotově Spěchal.

Vzal dva kůly, na nichž v létě nosili kupy sena s louky do stodoly,
a na ně připevnil ložní plachtu. Opatrně na ni položili Olinku a
zvolna kráčeli ke Kubišově hospodě.

Auto upravili tak, aby Olinka mohla ležet. Starý Spěchal jel s
ní do nemocnice...

Večer vyhledala Milada Slávka. Byl v hlavním bunkru za Šanhají.

Zůstal, jako by do něho střelil. Nemohl ze sebe vypravit slova.

»A je už operovaná?« zeptal se konečně s námahou.

»Nevím, Slávku.«

Té noci nezamhouřil oka. Ráno si vypůjčil kolo a ujížděl do nemocnice.
Jel po veřejných cestách. Nezáleželo mu na tom, střetne-li se s
Němci. Měl s sebou granáty a pistoli, ale to vzal jen tak, ze
zvyku. Nemyslil na to. Všecky jeho myšlenky patřily Olince. Žije?
Jak dopadla operace? Jak se jí daří? Není vyslýchána? Netýrají ji?

Zastihl ji ještě při jasném vědomí.

Přivítala ho s úsměvem.

»Slávečku, to jsi hodný, žes přišel...,« řekla.

»Bolí tě něco, Olinko?«

»Trochu mě to pálí v břiše. Ale moc ne. Dali mi injekci.«

»A co říkali doktoři?«

»Bude to prý dobré. Těšili mě -- ten pan primář je ti tak hodný!«

»To budou mít doma všichni radost! Vzkázali tě pozdravovat -- babička,
Jenda, Kubišovi, Spěchalovi -- a všichni moji hoši...«

»Nestalo se vám nic?«

»Pavel byl zasažen do nohy, ale je to jen taková odřenina. Jinak
jsme z toho vyvázli bez pohromy. Kdybys nebyla přišla ty, mohlo
to dopadnout špatně...«

»To jsem ráda, že jsem vám trochu pomohla,« usmála se.

»Moc jsi nám pomohla, Olinko ... a ne jenom včera -- vždycky!
Hoši říkali, že se ti musí po válce složit na nějaký vzácný dárek,
abys měla památku na tyto doby...«

»Památku...,« řekla tiše. »Myslím teď na tatínka a na maminku.
Oba zemřeli za naši svobodu. Tak si říkám, že svoboda bude ta
nejkrásnější památka...«

»Bude, Olinko! A už je blízko, na dosah ruky! Rusi se valí k
Berlínu jako povodeň. I k nám.«

Do světnice přiváželi dvě nové pacientky. Slávek musel odejít.

»Tož se brzy uzdrav, Olinko! Mám radost, že tak dobře vypadáš.«

»Sbohem, Slávečku,« loučila se. »A přijď se zas brzy podívat!«

»Přijdu, Olinko. To víš, že přijdu.«

Pohladil ji a vyšel na chodbu.

Vyhledal primáře nemocnice.

»Jsem bratr Olgy Čermákové,« představil se. »Pane primáři, mohl
byste mi říci, jak to s ní vypadá?

»Je to velmi vážné, pane Čermáku,« řekl primář.

Slávkovi jako by nohy podrazil.

»Ale vždyť se mnou -- mluvila -- docela pěkně...,« zajíkal se.

»Jste muž, pane Čermáku. Nemohu vám nic nalhávat. S vaší
sestrou ... konečně, uvidíme. Ale připraveni musíme být na všechno.«

Vypotácel se ven jako bez ducha.

»Pane Čermáku!« ozvalo se za ním.

Ohlédl se. Přicházela ošetřovatelka.

»Pospěšte si!« řekla mu. »Byl tu vrátný a nějak nápadně se po vás
sháněl. Musela jsem mu říci, kde jste. Hned potom spěchal do
vrátnice a telefonoval. Myslím, že volal kriminální policii...«

Vrátný, kriminální policie... Jak to bylo jedno a vzdáleno proti
tomu, co právě slyšel z úst primáře!

»Myslím, že má nějaké tušení...,« snažila se ho vrátit skutečnosti.

Tušení... Co je to tušení? Zde je jistota, drtivá předpověď zkušeného
muže, jehož rukama projdou tisíce a tisíce pacientů. Takový člověk
se na tebe jen podívá a hned ví, co a jak...

»Tušení?« řekl bezmyšlenkovitě. »Jaké tušení, sestřičko?«

»No...,« rozhlédla se po chodbě a řekla tiše: »Že jste partyzán!«

Slovo zapůsobilo jako blesk. Slávkovi bylo, jako by se před jeho
očima roztrhl mlhavý závoj.

Partyzán!

Pohlédl na sestřičku zkoumavým pohledem.

»Vy jste snad...?«

»Ano.«

»Děkuji vám!« řekl chvatně a rozběhl se k východu. Sestřička šla
za ním.

Chce ho někdo zadržet? Oh, po všech těch ranách, které mu zasadila
válka, má ještě někdo tolik odvahy, aby ho dorazil?

Stiskl granát.

Musí se vyrovnat! Hned! Za všechny, které ztratil! Za tatínka,
za maminku a -- za Olinku!

Ale před východem z nemocniční budovy se zastavil. Oknem zahlédl
houf lidí, kteří se u brány dohadovali s vrátným. Marně jim dokazoval,
že doba návštěv už minula.

To ho vzpamatovalo. S vrátným by si to vyřídil. Ale kolik nevinných
lidí by bylo při tom zraněno!

A pak -- v horách ho bude ještě třeba. Zde by zničil jednoho. Tam
jich zahubí mnohem, mnohem víc...

Rychle uvažoval, co podniknout.

Jeho pohled padl na nemocniční telefon, který byl na chodbě.

»Sestřičko, které číslo má vrátnice?«

»437.«

»A jak se jmenuje vrátný?«

»Weis.«

Vytočil číslo 437.

»Vrátnice? Pane Weisi, dostavte se ihned do operačního sálu!«

»Hned to bude, jen několik minut strpení!«

»Nemožno! Musí to být ihned! Při operaci se stalo neštěstí, musíte
něco zařídit. Je to rozkaz pana primáře.«

»Dobře, už letím!«

»Pospěšte si, pan primář je velmi netrpělivý!«

Do operačního sálu musel jít vrátný chodbou, v níž byl Slávek.
Kam se schovat?

Sestřička mu pokynula, aby skočil do protější místnosti.

Přivřel dveře. Pacientky se na něho zvědavé podívaly.

»Prosím vás,« zeptal se duchapřítomně, »leží tu Olga Čermáková?«

»Ne, ta je na sedmadvacítce,« odpovídalo starší děvče.

»Ale vždyť na bráně mi řekli, že leží zde,« oddaloval svůj odchod.

»Tam to mají všechno popletené!« řekla babička s ovázanou hlavou.
»Ale člověk se jim nesmí divit. Když těch pacientů se tu tolik
vystřídá!«

Na chodbě se ozvaly rychlé kroky.

Vrátný!

Sotva dozněly, Slávek pokračoval:

»Tak půjdu na tu sedmadvacítku. Sbohem!«

»Spánembohem!« volaly pacientky.

Rozběhl se k bráně.

Brána však byla zamčena...

Přeskočit plot nemohl, neboť kolem nemocnice stále přecházeli
lidé...

Vtom vyšel z přijímací kanceláře, která byla hned vedle vrátnice,
muž v bílém plášti a zamířil rovnou k Slávkovi.

Ten stiskl po druhé granát. Ne, nedá se chytnout!

Hned se však uklidnil, neboť muž vytáhl z kapsy klíč, odemkl bránu
a jen tak, jakoby mimochodem, řekl: »Rychle se ztraťte! Sestřička
mi telefonovala.«

Zřízenec pustil Slávka branou a šel na protější chodník k budce,
v níž se prodávala sodovka.

Překvapený Slávek tiše poděkoval, sedl na kolo, které měl postaveno
nedaleko vchodu, a už ujížděl.

Když zatáčel k městu, spatřil velké nákladní auto. Bylo plně
obsazeno německými vojáky. Řítilo se k nemocnici.

Slávek přišlápl. V několika minutách projel městem. Pak sjel na
polní cestu a pustil se k lesu.

Do Hošťálkové přijel až večer.

Dveře rodného domku byly otevřeny. Tak jako tehdy, když tam šel
po tatínkově smrti. A jako tehdy, i dnes na něho již čekali -- ale
bez Olinky.

»Jak je s ní?« otázal se Jenda.

Slávek pokrčil rameny. Nemohl promluvit.

»Můj Bože, čeho já jsem se musela na tomto světě dožít!« zaplakala
babička.

Nikdo ji netišil. Nikdo ji netěšil. Na Dolinu se valila nová vlna
bolesti. Těžká, přetěžká.

Seděli mlčky, každý se svými myšlenkami.

Bylo už skoro jedenáct, když se Slávek zvedl.

»Půjdeme, Jendo!«

»A já tu ... sama...!« znovu zaplakala babička.

»Že bych zůstal...?« zaváhal Jenda.

Slávek souhlasil, ale babička nechtěla.

»Jen běžte, chlapci, oba!« řekla. »Po poledni tu byli gestapáci
vyšetřovat, jak se jí to stalo.«

»Co jste jim řekla, babičko?« otázal se Jenda.

»Že šla na besedu k Spěchalům a cestou ji to trefilo. Stále se
jim cosi nezdálo. Nebyla-li prý u partyzánů? Povídám: Co by tam
dělala? -- A že prý jsme všichni stejní rebelové, že by nás měli
všechny postřílet a že si i na mne dají pozor. Můj Bože! Co by se
ještě mohlo stát?! Nezažila jsem toho už dost?« zabědovala.

Chlapci se rozloučili a tiše odešli.

Po půlnoci dorazili do bunkru.

Pavel měl nohu ovázánu a spal. Ostatní podřimovali. Hlídky obcházely
kryt v širokém kruhu. I zde jako by ležela na všech předzvěst
něčeho tragického.

Ráno je vyhledala Milka. Její oči, jindy plné veselých ohníčků,
byly zardělé pláčem.

Slávek s Jendou se na ni jen podívali a už věděli: Olinka zemřela!

»Kdy?« vydralo se těžce ze Slávkových úst.

»Hned večer. Ale dověděli jsme se to až teď ráno.«

»A už je doma?«

»Není. Přivezou ji odpoledne.«

»Musím jít domů,« rozhodl se Slávek. »Bude třeba zařídit mnoho
věcí.«

»Nechoď!« varovala ho. »Gestapo už od rána slídí po Dolině. A o
pohřeb se nestarejte! To všechno už zařídíme.«

Bratři jí mlčky stiskli ruku.

Milka odběhla.

A v bunkru bylo ticho, těžké, bolestné ticho. Dnes nešli na žádnou
akci. Seděli nečinně nebo přecházeli okolo bunkru. Všichni myslili
na Olinku.

Ta se zatím vracela z nemocnice domů, na Dolinu. Černé auto a bílá
rakev.

Když projížděla návsí, muži smekali a ženy plakaly. Děti už čekaly
s kytičkami fialek a šly za autem k Dolině. Chtěly se ještě jednou
podívat na Olinku.

Když se setmělo, trousily se k Dolině ženy. I ony se šly rozloučit
se statečným děvčátkem.

Za chvíli jich byla plná světnice. Uprostřed spočívala na podstavci
rakev. Mihotavé světlo čtyř voskovic dopadalo na bílou Olinčinu
tvář. Jinak bylo ve světnici šero. Ženy se modlily. A plakaly.

Zdálo se, že celá jizba se zachvívá mrazivým neklidem. Všichni
cítili hrůzu této chvíle. Všichni měli pocit, jako by se mělo stát
něco neočekávaného.

Snad podvědomě tušili, že okolní vrchy jsou plny ozbrojených
partyzánů, kteří šli vyprovodit Slávka a Jendu na jejich poslední
návštěvu k Olince. Snad jim někdo našeptával, že hlídky jsou nejen
na kopcích, ale že obsadily i celou Dolinu a cestu k vesnici...

Bylo jedenáct hodin.

Náhle se otevřely dveře a plápolavý plamen svic padl na tvář dvou
partyzánů. Slávek a Jenda, ozbrojeni samopaly, pistolemi a ručními
granáty, vešli do světnice.

Mlčky přistoupili k rakvi a tiše se modlili. Po tvářích jim stékaly
proudy slz.

Nikdo z přítomných ani nedýchal. Bylo to všechno jako tajemné
zjevení.

Teprve potom se oba bratři se všemi přivítali. Příbuzní jim radili,
aby se zítra při pohřbu ani neukazovali -- Němci jsou na stráži a
mohlo by dojít k něčemu ještě horšímu. Celá Hošťálková se chystá
na pohřeb. Všichni tak chtějí dát najevo, co cítí k těžce postižené
rodině.

Slávek se násilím ovládl.

»Děkuji vám, přátelé,« řekl nakonec. »Děkuji vám za všechno, co
jste pro Olinku vykonali.«

Světnice se dusila křečovitým pláčem.

Pak oba bratři zase odešli...

Dubnové slunce vyskočilo nad hory. Zastihlo celou Hošťálkovou v
Dolině. Rakev s Olinkou byla vynesena před chalupu, aby se na ni
mohli všichni ještě jednou podívat.

Po církevních obřadech se dal průvod na pochod.

A zase se všech zmocnil podivný neklid.

Náhle to průvodem zašumělo.

Na svahu, který lemuje pravou stranu Doliny, stál Slávek. Jenda
byl na druhé straně.

A jak kráčel průvod z Doliny, tak šli oba bratři po svazích zároveň
s ním.

Před cestou se zastavili.

Mávali poslední pozdrav Olince tak dlouho, dokud jim průvod nezmizel
s očí.




13. Noví partyzáni


Po Olinčině pohřbu chodil Slávek horami jako stín. Nemohl se smířit
s myšlenkou, že je to všechno pravda. Že už ji nikdy nespatří. Že
už nikdy nepřijde za nimi do bunkru, aby vnesla trochu jasu do
jejich života.

A tehdy se ukázalo, jak si získal srdce všech svých chlapců. Aniž
se domluvili, chovali se k němu s nápadnou šetrností. Když přišel
večer do bunkru, jeho »postel« už byla připravena. Jeho nádobí
umyl vždycky některý partyzán, třebaže jindy si to dělával Slávek
sám. Vyšel-li do lesa, vždycky šli nejméně dva chlapci s ním. S
ním nebo za ním. Bděli nad ním jako nad malým dítětem. Cítili tu
strašnou bolest, která ho srážela k zemi.

Stejně šetrně se chovali i k Jendovi, který se stal ještě zamlklejším.

Tak uplynulo několik dní.

Jednou v noci přišla spojka. Donesla jídlo a nové zprávy. Bylo
jich dost. Německo dostávalo poslední smrtelné rány ze západu i z
východu. Padl Norimberk, zpupné středisko nacistů. Rusové obsadili
Vídeň a brzy budou v Berlíně. Ze Slovenska vnikli na Moravu.
Hodonín je v jejich rukou a nyní se ženou na Brno.

Chlapcům zářily oči.

I Slávek se probouzel ze svého ztrnutí.

Nakonec řekla spojka jen tak mimochodem, že ve vesnici stojí před
zámkem dva tanky. Jejich posádka se v hospodě opila a ztropila
několik výtržností. Zpití vojáci vykřikovali, že jedou k Brnu,
tam že to Rusům teprve ukáží. Vysmívali se partyzánům. Měli prý
rozkaz objíždět hory, ale je to ani nenapadlo. Nebudou si přece
prodlužovat cestu -- beztoho už příliš dlouhou -- kvůli nějakým
neukázněným hordám. Auta ať objíždějí, pěšáci ať obcházejí. Ale
oni, tankisté, pojedou přímo. Nemůže se jim nic stát, prodělali
už jiné věci...

Při této zprávě Slávek ožil.

Náhle se zastyděl za těch několik ztracených dnů, kdy neznal nic
než svou vlastní bolest. Rázem byl z něho zase ten klidný a rozvážný
velitel, který věděl, co chce a jak toho dosáhnout.

Chlapci měli radost z této náhlé změny. Několikadenní nečinnost
je unavovala. Dychtili po nějaké akci. Chtěli Slávkovi ukázat,
jak se dovedou mstít.

Ach -- ano!

Mstít se za všechno, čím byl poskvrněn tento kraj!

Mstít se za Olinku!

Tankisté jsou troufalí. Cítí se bezpečnými za horou železa, od
níž se odrážejí koule jako hrách od stěny. Vpředu mají dělo a
několik kulometů. Dovedou pálit na všechny strany. Co by jim mohli
udělat ubozí partyzáni?

Slávek vyhledal ostrou zatáčku v zalesněném úseku. Zde musí tanky
zpomalit jízdu. Zde --

Skáceli několik silných stromů a dopravili je na cestu. Utvořili
tak záseku, u níž se musí tanky zastavit.

Před zatáčkou zahrabali pod povrch silnice několik min. Budou-li
mít tanky štěstí a nenajedou na miny, partyzáni provedou přepad
až u barikády.

»Jendo,« řekl Slávek bratrovi, »ty budeš čekat s pancéřovou pěstí
zde u těch min. Já půjdu ještě kousek dozadu. Vybuchnou-li miny
pod prvním tankem, druhý by měl třeba ještě čas zastavit. A ten
by nás mohl zle pocuchat.«

Konečně bylo všechno připraveno.

Začínalo se šeřit, když zaslechli hukot vzdálených motorů. Tanky
se rozjížděly. Stoupaly do táhlého kopce.

»Už jsou nad Jaroňovou!« řekl Slávek, když zesláblý hrkot tankových
pásů zase zesílil. Nyní sjížděly s prudkého kopce.

Řítily se závratnou rychlostí, jako by chtěly uniknout zkáze, které
se tankisté včera tak vysmívali.

Partyzáni byli vzrušeni jako nikdy předtím. Se vším už měli jisté
zkušenosti: s ničením telefonních linek, s ostřelováním kolony, s
bojem v lese. Ale boj proti tankům byl pro ně novinkou.

Jak dopadne?

A už byly zde!

První tank míjel Slávkovo stanoviště. Ve věži viděl vojáka s kulometem
připraveným k palbě. Tak vida, přece jen nejsou tak bezstarostní!

Už se blíží k minám.

Projede?

Prásk!

Tank dostal prudký smyk a zastavil se. Druhá strašlivá rána! To
Jenda přiskočil s pancéřovou pěstí.

Z tanku se ozvalo několik kulometných ran. Hned však ztichly. Se
stráně se začal sypat příval ocelového deště...

Ale už tu byl druhý tank. Při prvním výbuchu zabrzdil tak prudce,
že za sebou zanechal hlubokou rýhu. Skřípající pásy vydávaly
ohlušující rachot.

Muž ve věži stiskl spoušť u těžkého kulometu...

Ta -- ta -- ta -- ta -- ta!

Téměř současně zazněl druhý kulomet.

Ta -- ta -- ta -- ta -- ta!

Slávek zbledl. Nejsou-li chlapci dobře ukryti, kulometná palba
je bude zle kosit!

Nerozmýšlel se.

Uchopil pancéřovou pěst a svezl se po hrázi na cestu. Zpozorují-li
ho, bude po všem.

Ale kulometčíci pálili jen do křoví před barikádou. Neměli času
ohlížet se dozadu.

Slávek pádil k tanku. Přiběhl tam ve chvíli, kdy jeden tankista
ho zahlídl a otáčel kulomet...

Teď!

Vší silou mrštil pancéřovou pěst k tanku. Současně se vrhl na zem.

Hromová rána.

Slávek byl zasypán přívalem kamení a hlíny. Hlava jako by hrozila
prasknutím. V uších mu hučela ozvěna strašlivého výbuchu.

Otevřel oči.

Mrak dýmu, hlíny a prachu.

A převrácený, tichý tank.

Se stráně běželi partyzáni a mávali puškami. Z jejich rozjásaných
tváří Slávek poznal, že jsou všichni...

Prohledali tanky a zmocnili se všeho, co se dalo odnést.

»Teď rychle pryč!« zavelel Slávek. »Druzí tu budou jako na koni.«

Dva partyzáni to přece odnesli zraněním. Byly to lehčí průstřely,
bez poranění kostí. Dopravili je do hlavního bunkru, kde sídlil
štáb. Tam se jim dostalo důkladného ošetření. Jenda měl několik
šrámů na tváři.

Tato akce vrátila Slávka životu.

Pak následoval přepad za přepadem. Už to ani nevypadalo jako
partyzánství, nýbrž jako pravidelný boj.

Zmatek Němců rostl den ze dne. Celé Valašsko se měnilo v jedinou
výheň. Nic jim nepomáhalo, že se v posledním zoufalém běsnění
měnili v nejničemnější žháře, kteří zapalovali jednotlivé paseky
i skupiny chalup, jen aby zastrašili valašský lid.

A kdyby jen zapalovali...!

Zlínské gestapo a vojenská posádka v síle asi pěti set mužů přepadly
pasekářskou osadu Ploštinu. Někdo vyzradil, že obyvatelé Ploštiny
ukrývají partyzány. Pomáhají jim v jejich těžkém boji. Dodávají
jim potravu. Zabíjejí vepře i jalovice.

Muži byli pochytáni.

»Kde jsou partyzáni?«

Pasekáři mlčí.

»Co víte o partyzánech?«

V otázce se třese až nelidská zloba. Namířené samopaly, spousta
granátů a pistolí nevěští nic dobrého. Padesát cvičených psů hlídá
každý pohyb. Zde je jen jedna naděje na záchranu: povědět všechno,
co víš.

Vyzradit!

Co uděláte, pasekáři z Ploštiny?

Vaše hrdé mlčení je jedinou odpovědí...

Vyhánějí vaše ženy. Střílejí vaši drůbež. Kradou váš majetek.
Zapalují vaše domy.

Mlčíte.

Plameny šlehají vysoko k nebi. Celá Ploština hoří. Berou vás jednoho
za druhým a házejí do ohně. Je ještě někdo, kdo nevěří v německý
středověk dvacátého století? Ať se jde podívat na hořící pasekářskou
osadu Ploštinu! Ať si jde poslechnout ty vaše bolestné výkřiky,
jimiž se loučíte s rodnými horami a s životem za praskotu bortících
se trámů!

Staletí se převalí přes valašské hory. Mnoho radosti se tu zrodí
i mnoho bolesti. Všechno pohltí nemilosrdný čas. Všechno upadne
v zapomenutí.

Ale vaše hrdinství, stateční pasekáři z Ploštiny, bude žít věčně.
Generace za generací bude přicházet a odcházet. A každá bude s
úctou a obdivem vyslovovat vaše jména, Václave Běloni, Josefe
Častulíku, Františku Raško, Anastazie Zichová -- a jak se všichni
jmenujete, vy mučedníci za svobodu českého národa!

A s úctou budou vyslovována i jména nešťastníků z valašského Prlova,
ať už to byli manželé Turýnovi, Žákovi, ať Antonín Růsek se svou
sestrou Marií či Tomáš Ondrášek s dětmi Jaroslavem a Anežkou a
mnoho jiných, kteří byli mučeni, upáleni, pověšeni nebo zastřeleni.

Ne pouze bojujícím armádám, ne pouze nadlidskému zápasu partyzánů,
ale i vám, kteří jste je podporovali, bude patřit vděčnost národa.
Národ na vás nikdy nezapomene, protože jste -- nezradili!

Ale nezapomene ani na ty, kteří se ukázali v rozhodující chvíli
slabochy...

Smyčka se stahuje kol hrdla těch, kdo uvrhli svět do největší
zkázy. Němci už vědí, že je konec.

»Všechno je ztraceno!« říkají ti, kdo by se rádi ještě v poslední
chvíli nějak zachránili.

Ale drtivou většinou jsou to lidé otrlí, kteří již napáchali příliš
mnoho zla, aby mohli couvnout. Jejich stopu najdeš snadno podle
vypálených a vyvražděných osad. Od Moskvy a Stalingradu až do
srdce Evropy. Až k nám. Až do valašských hor.

Tito už necouvají. Jsou si dobře vědomi, že míra jejich zločinů
je naplněna. V neklidných nocích je pronásleduje obraz pomsty,
která se nad nimi vznáší. Bude strašná.

Bude spravedlivá!

Německá fronta se všude zhroutila. Všechno je ztraceno! A přece ničí
a mučí a pálí a boří a vraždí! Všechno je ztraceno! A přece vyhazují
do povětří mosty, železnice, nádraží, veřejné budovy, továrny.
Všechno je ztraceno! A přece berou na svém ústupu rukojmí -- nevinné
chlapce a muže i starce -- a provrtávají je dávkami ze svých
samopalů, nechávají je ležet v blátě u cest, na polích, těžce
zraněné je házejí do Moravy a smějí se jejich smrtelnému zápasu... Je
to smích šílenců. Šílenců, kteří mají zdravý rozum.

Český národ bude věčně žít v zemi, kde žije od věků. Až přijdou
nová pokolení a budou listovat v knize dějin, až budou číst o
hrůzách, jimiž prošel náš lid v letech 1938 až 1945, budou se chvět
rozhořčením a odporem a musí si říkat tak jako dnes my:

Nikdy nezapomeneme!

Nikdy! -- -- --

Brzy po akci na zničení tanků kácel starý Spěchal stromy za »Pasinkem«.
Znenadání zaslechl hlasité zvolání:

»Zdravstvuj, tovaryš!«

Před ním stálo pět mužů. Jejich oblek byl pestrou směsicí vojenských
stejnokrojů a civilních součástek.

»Da zdravstvujtě, tovaryši!« vítal je se širokým úsměvem.

»My partyzáni!« řekl jeden z příchozích.

»To mi nemusíte ani povídat!« smál se. »Takových jsem tu už měl!«

Byli to Rusové. Vypravovali mu, že bojovali jako partyzáni u
Štefánikovy brigády na Slovensku. Jejich skupina byla zničena,
jen oni se zachránili. Nyní by se rádi přidali k partyzánům na
Moravě. Nemohl by jim poradit, kde je tu nějaká skupina?

Ale mohl, proč by nemohl! Kolik takových zbloudilců již zapojil
na zdejší brigádu! Nic není snazšího. Půjdou s ním, večer zavolá
Slávka...

»Komisař Štěpánov bude mít radost, že má zas nové partyzány z
ruských řad,« řekl jim večer Slávek. »Ne snad, že by s námi nerad
pracoval, ale to víte -- vy Rusové máte přece jen dokonalejší
výcvik a bohatší zkušenosti.«

»Jak se jmenuje?« otázal se jeden Rus.

»Kapitán-komisař Štěpánov. Je u štábu. Pozítří máme schůzku, tož
vás tam zavedu.«

Partyzáni s tím byli srozuměni. Dávali najevo velkou radost, že
konečně nalezli spojení. Přespali u Spěchalů.

Druhého dne si vyšli do lesa. Vrátili se až v noci.

Slávek je už očekával. Chtěl se s nimi domluvit, kde se zítra
večer sejdou.

»Mluvil jsem s komisařem Štěpánovem,« řekl. »Těší se na vás a
máte přijít na Šanhaj.«

»Kam?«

»Na Šanhaj. To je takové letovisko zde v horách.«

Načrtl jim na kousek papíru, kde je místo zítřejší schůzky. Pak
se obrátil k Spěchalovi:

»O něco vás musím poprosit, strýčku. Dnes se k nám přidali zase
tři chlapci ze »Zadních kotárů« a v bunkru už nemáme dost místa.
Mohli by přespat u vás?«

»To půjde těžko, Slávku. Těchto je pět --«

»Tak to nevadí. Zavedu je jinam.«

»Kdyby snad chtěli přespat ve stodole, tak by mohli přijít. Však
teď by tam už nezmrzli,« svoloval.

»To víte, že by chtěli.«

Partyzáni pozorně naslouchali.

Když jim Spěchal řekl, oč jde, prohlásili ochotně, že do stodoly
půjdou oni.

Slávek to nechtěl připustit. Když však Rusové trvali na svém,
svolil. Dva stejně mohou zůstat u Spěchalů ve světnici.

Tři ruští partyzáni odešli do stodoly. Zabalili se do těžkých
přikrývek, které jim půjčil Spěchal, zahrabali se do sena -- ale
nespali.

Leželi asi hodinu. Když se v celém domě nic nehnulo, vyšel jeden
ze stodoly, neslyšně zmizel v lese a zamířil k vesnici.

Vrátil se až k ránu.

U snídaně byli noví partyzáni samý žert a smích. Děkovali Slávkovi
za jeho ochotu a ujišťovali ho, že se na dnešní večer velmi těší.
Jejich radost dostoupila vrcholu, když jim řekl, že na schůzku
přijde několik velitelů od štábu, dokonce sám major Murzin.

»Tak večer na shledanou!« loučil se s nimi. »Ve dne mám ještě
nějaké pochůzky.«

»Do svidania!« objímali ho. »Do svidania!«

Slávek navštívil babičku.

»Já to tu, synku, nevydržím,« stěžovala si mu. »Všechno na mne
padá. Všude vidím Olinku. Všude ji vidím -- a všude mi chybí.«

»Už to nebude dlouho trvat, babičko,« těšil ji. »Ruská armáda
je blízko, velmi blízko.«

»Jenom buď na sebe opatrný, aby ti ten konec nepřišel draho! A
dej pozor i na Jendu!«

Zesmutněl. I na Olinku chtěl dávat pozor...

Do ticha v jejich chalupě se zařízl jásavý výkřik Milky Čechové:

»Konečně tě mám, Slávo!« volala a tváře jí jen hořely.

»No, copak se stalo?«

»Byl u nás šafář ze zámku...«

»A co chtěl?«

»Abych tě našla, ale ihned. Tož jsem běhala po celých pasekách -- a
ty nikde! Vrátila jsem se domů s nepořízenou. Šafář na tebe u nás
čekal.«

»Byl jsem na Horním konci.«

»Když jsem tě nepřivedla, odevzdal mi pro tebe vzkaz.«

»Jaký?«

»V zámku byl nějaký Rus.«

»Zajatec?«

»Ne -- tak, docela volně.«

»Rus?« podivil se Slávek.

»Ano. Šafář nemohl spát, bolely ho zuby. Seděl u okna a díval
se ven. Tak ho zahlédl, když šel dovnitř.«

»Kolik bylo hodin?«

»Už bylo po půlnoci.«

»A potom?«

»Rus tam byl velice dlouho. Němci mají kancelář přímo nad šafářovou
ložnicí. Asi prý tak za dvě hodiny zaslechl nějaké kroky. Zastavily
se na chodbě. Dva muži spolu rozmlouvali. Rusky.«

»Němci tu mají několik lidí, kteří znají rusky.«

»Šafář byl přikrčen za dveřmi a naslouchal. Nerozuměl ničemu, ale
asi dvakrát prý zaslechl slovo Šanhaj.«

»Hm..., to je divné,« zamyslil se Slávek. »Vzkázal mi ještě něco?«

»Ne. Jenom abyste si dali pozor. Mohl by to prý být vlasovec.«

Slávek zneklidněl. Vlasovec? Příslušník zrádcovské ruské skupiny,
která se přidala k Němcům? A mluvil o Šanhaji?

Náhle vykročil, jako kdyby ho bodl. Rychle se rozloučil s babičkou
i Milkou. Běžel k Spěchalům.

»Strýčku, spali ti Rusové opravdu ve stodole?«

»Ano, tři.«

»A byli tam celou noc?«

»Ovšem. Však když jsi k nám ráno přišel, viděl jsi je.«

»Ano, ale ... chtěl bych vědět, jestli některý ze stodoly na
chvíli neodešel.«

»To nevím, synku, spal jsem jako dřevo. A co -- stalo se něco?«

Slávek se mu svěřil se svým podezřením.

»To by se mělo hlásit,« řekl Spěchal.

»Hned vyhledám Štěpánova,« rozhodl se Slávek. »Nerad bych jim
ublížil, ale --«

»Opatrnosti nezbývá,« dodal Spěchal.

Když pověděl Štěpánovi, jaké má podezření, komisař pravil:

»Je to možné. Byli jsme před nimi varováni ze dvou stran. Nu,
jen ať přijdou. O přivítání se už postaráme.«

Řekl Slávkovi, aby ještě před večerem přivedl svou skupinu k
Šanhaji.

Sám šel oznámit majoru Murzinovi, co se na ně chystá.




14. Poslední boj


Sotva se setmělo, blížili se k Šanhaji se všech stran ozbrojení
partyzáni. Kráčeli tiše, bez hluku. Obstoupili letovisko kol
dokola. To major Murzin dal narychlo svolat několik skupin.

Jednotliví velitelé mu podali hlášení o stavu přítomných.

»Celkem sto dvacet mužů,« řekl uspokojeně. »To stačí.«

Potom obešel i s ostatními veliteli všechny skupiny. Přezkoumal
jejich umístění a každé přesně určil její úkol.

Slávek se svými chlapci střežil hlavní příchod od Hošťálkové.
Protože všichni velitelé měli jít s majorem na Šanhaj, velel
skupině Pavel.

Cestou k hotelu zaslechli štěkot kulometů.

»Fronta se blíží,« řekl Štěpánov. »Můžeme je tu čekat co nevidět.«

»Spojka mi hlásila, že Němci již ustoupili za Vsetín,« sděloval
Murzin.

Přišli do hotelu.

»Rozesadíme se tak, že budeme v místnosti před nálevnou a v kuchyni,«
rozhodl major. »Podobně rozdělíme i své hosty. Většinu jich dáme
před nálevnu, zbytek do kuchyně.«

S majorem zůstal komisař Štěpánov, Slávek a tři další velitelé.
Čtyři šli do kuchyně.

Přesně ve stanovenou hodinu přišli noví partyzáni. Přiváděli dva
spoutané německé vojáky.

»Chytli jsme je před večerem v lese,« vysvětloval Vasil, Rus
obrovské postavy, zřejmě velitel příchozích. »Šli na obhlídku,
psi! Počíhali jsme si na ně v křoví. Nechtěli mluvit, tak je
vyslechneme až zde.«

Major si všiml, že vojáci mají kapsy u plášťů nějak napěchovány.

»Prohledali jste je?«

»Ano.«

»Myslím, abychom je prohlédli ještě jednou. V lese jste na to
jistě neměli dost času...«

Po těchto slovech pokročil k vojákům.

Vasil hbitě povstal a chvatně vysvětloval:

»Jen seď, bratře majore! Neobtěžuj se! Prohledali jsme je opravdu
důkladně. Sebrali jsme jim všechno -- podívejte se!«

Sáhl do kapsy a položil na stůl svazek listin. Byly to různé
dopisy, doklady, opisy hlášení.

Major si to prohlížel se zdánlivým zájmem. Přitom však po očku
pozoroval celou skupinu. Jeho podezření bylo značně zesíleno,
když Vasil mu tak nedoporučoval prohlídku Němců.

»Máte pěkné automaty,« řekl Štěpánov a se zalíbením pohladil
moderní zbraně. »Jsou jako nové. To je máte ještě ze Slovenska?«

»Ne, sebrali jsme je těmto Němcům,« odpověděl Saša, malý a pohyblivý
Rus.

»Můžete si je pověsit sem,« Slávek ukázal na věšák za sebou.

»Odpusť, bratře,« vymlouval se Vasil. »Mám už takový zvyk, že
mívám automat vždycky na dosah ruky.«

»To je správné,« souhlasil s ním major. »Partyzán nikdy neví, co
se může stát v nejbližší chvíli.«

Vasil na něho podezřívavě pohlédl.

Major se však tvářil docela přátelsky.

To ho uklidnilo.

»Můžeme začít s výslechem,« řekl. »Hej, Fric, předstup!«

»Fric« popošel kupředu. Jeho nasupená tvář nesvědčila, že by byl
ochoten odpovídat.

Vasil mu dal několik otázek. Němec mlčel.

»Tak ty nebudeš mluvit?« dorážel ostře Vasil. »Uvidíme!«

Přiskočil k vojákovi a dal mu několik políčků.

»Tak co: kdy máte ustoupit? Řekneš -- či neřekneš?«

Mlčení.

Saša přiskočil a uhodil vojáka pažbou.

»Budeš mluvit?«

Zase nic.

»Ještě si pohovoříme!« zasykl Vasil. »Pojď sem ty!« zavolal na
druhého.

Výstup se opakoval.

Voják mlčel.

Vasil i Saša ho začali tlouci pažbami.

Major postřehl hned na začátku, že políčky a rány jsou sehranou
komedií. Tak nebije ten, kdo chce bít doopravdy!

Dal znamení Slávkovi, aby nespouštěl zajatce s očí. Štěpánov využil
okamžiku, kdy celá společnost obstoupila Němce, a vyměnil zásobníky
u obou samopalů.

»Rozmyslete si to!« hrozil Vasil zajatcům. »Máte hodinu na rozmyšlenou.
Neumoudříte-li se do té doby, budete viset.«

Odstoupil a nechal vězně stát v rohu chodby.

»Tak vy byste chtěli pracovat s námi?« zeptal se Murzin.

»Ano, bratře majore...,« řekl Saša. »Velmi rádi bychom sloužili
u tvé brigády.«

»Nu, jste nám vítáni. Každý nový partyzán je nám vítán. A připijeme
si, bratři. Na naše vítězství!«

»Na vítězství!« zvolal nadšeně Vasil a pohlédl na své druhy. Smáli
se, až slzeli. Předtuchou vítězství.

Rozproudila se hlučná zábava.

Saša se po chvíli zvedl a šel na dvůr. Slávkovi neušlo, že se
cestou pozdržel u zajatých Němců. Dvojí krátké trhnutí -- a vojáci
byli zbaveni pout. Zůstali stát bez hnutí.

Slávek nenápadně hlídal každý jejich pohyb. Měl svůj samopal pod
stolem na kolenou. Mířil přímo na vojáky. Stačilo stisknout spoušť.

Nikdo nezasvěcený by nepostřehl, že v místnostech, které hlaholily
smíchem, vládne tajené a dusné napětí. Každá skupina myslila jen
na vhodný okamžik, v němž překvapí své soupeře.

Vasil se podíval na hodinky.

»Kolik už je?« otázal se Saša.

»Půl deváté.«

»Člověk by neřekl, jak ten čas letí,« řekl Murzin.

»Opravdu ... _půl deváté_,« opakoval hlasitě Vasil. »Vždyť se mi
zdá, že jsme teprve přišli.«

Řekl to nějak nápadně! Už to asi začne -- pomyslil si major.

Vasil pohlédl na Sašu. Dlouze a významně. Pak se otázal Murzina:

»Mluvil jsi o zbraních, bratře majore. A jak u vás ... dosti zbraní?«

»Více než dost!« smál se Murzin.

»A dobrých?«

»Výborných!«

Vasil se zadíval na svůj samopal.

»Kolik Němců jsem již odpravil tímto automatem! Podívej se na
tyto zářezy na řemeni!«

Vzal nebezpečnou zbraň do ruky.

»To každý vroubek znamená jednoho Němce?« zeptal se Štěpánov.

»Ano.«

»Pak jsi toho vykonal už dost,« řekl uznale major. »To já si vroubky
nedělám. Hleď, bratře Vasile, můj automat je také docela slušný.
Ale řemen mám hladký, třebaže jsem už také nějakého toho germánce
zastřelil.«

Chtěl uchopit svůj samopal, ale v té chvíli Vasil vyskočil, namířil
na něho a smáčkl spoušť.

Rána nevyšla.

Zato praví partyzáni proměnili místnost před nálevnou i kuchyni
v učiněné peklo.

Když se dým rozptýlil, na zemi leželi »zajatí« vojáci i Vasilova
skupina. Jen jeden nebyl raněn. Chtěl uprchnout, ale ve dveřích
ho zadržela hlídka, která šla právě ke štábu s nějakým hlášením.

Zadržený muž klesl na kolena a zvedl ruce.

»Nestřílejte!« zvolal. »Všechno vám prozradím!«

Nechali ho mluvit. Tak se štáb dověděl, že skupina Rusů byla složena
opravdu ze samých vlasovců. Němci jich použili, když partyzáni
prohlédli jejich úskoky s českými zrádci. Na důkaz, že mluví pravdu,
rozřízl vlasovec cíp svého pláště. Tam bylo potvrzení od gestapa,
že majitel tohoto lístku je v německých službách.

U zabitých Němců našli pistole a ruční granáty. Nemohli jich použít
jenom proto, že pohotový Slávek stiskl v rozhodné chvíli spoušť
svého samopalu.

Soud nad posledním vlasovcem byl krátký. Zrádce byl okamžitě pověšen.

Sotva zasedli ke stolům, aby teprve nyní zahájili skutečnou poradu,
zaslechli blízkou palbu. A vtom už přišla hlídka s novým hlášením:
Němci útočí! Jdou od Hošťálkové a zdá se, že je jich velká síla.

»To jsem očekával,« řekl klidně major Murzin. »Dostali už patrně
rozkaz k ústupu a rádi by zabili jednou ranou dvě mouchy: ustoupit
a zničit přitom náš štáb. Mohli bychom se stáhnout do hor. Ale
konec války je na obzoru, proto také přispějeme k jeho urychlení.
Velitelé k svým skupinám! Ukažte jim, co dovedou partyzáni!«

Temnou nocí šlehaly blesky rachotících pušek, samopalů a ručních
granátů.

Němci útočili, s několika stran. Měli sice převahu palby, ale
zásahů málo. Partyzáni zaujali výhodná postavení a dobře se kryli,
neboť tu znali každý kámen, každou jamku, každý pařez.

Útok byl snadno odražen.

Partyzáni si oddychli. Palba, kterou zaslechli večer někde u
Vsetína, mohutněla každým okamžikem. Fronta se blížila k nim.

Vydrží?

Zanedlouho nastal druhý útok. Byl ještě silnější než první.

Partyzáni pálili ze svých úkrytů s podivuhodnou jistotou. Němci
vypouštěli světelné rakety. V jejich záři bylo vidět, že je jich
obrovská přesila.

I tento útok byl odražen.

Major využil chvilky oddechu k poradě se svými veliteli.

»Je to vážnější, než se z počátku zdálo,« řekl. »Nepřiblíží-li
se fronta včas, musíme ustoupit. Jinak bychom mohli být obklíčeni.«

Dal každému veliteli přesné pokyny, jak si má počínat při ústupu
a kam má jít se svou skupinou. Slávek měl ustoupit do lesů podél
cesty vedoucí do Kašavy. Rozkaz k ústupu dá major Murzin.

Když Slávek oznámil majorův rozkaz své skupině, rozhodl se Jenda
k ráznému činu. Pronikne řetězem Němců do Hošťálkové, svolá členy
místní organisace -- většinou mají zbraně, které jim v poslední
době dodali partyzáni -- a vpadnou do zad útočícím Němcům.

»Je to trochu odvážné,« řekl Slávek, když vyslechl bratrův plán.
»Ale myslíš-li, že bys pronikl --«

»_Proniknu_,« řekl rozhodně Jenda.

»Zkus to tedy!«

Statečný jinoch se vydal na nebezpečnou cestu. Ztichlé křoviny
ho neoklamaly. Věděl, že jsou plné Němců, kteří se připravují k
novému úderu.

Plížil se opatrně od stromu ke stromu, od houštiny k houštině.
V nejhorším úseku sestoupil na dno malého potůčku, který stékal
s hor. Brodil se jeho dnem. Často se zastavoval a naslouchal.
Jednou rukou svíral samopal, druhou se přidržoval větví.

Konečně si oddychl. Překročil poslední hlídky a spěchal k vesnici.
Odešli z ní již všichni Němci? Či jsou tam ještě nějaké ústupové
jednotky?

Když míjel hostinec »U partyzánů«, třeskla rána. Za ní druhá a
třetí.

Ještě jsou tu!

Sklonil se co nejhlouběji a prchal k lesu. Teprve z něho se vrátil
obloukem do vesnice.

Rozednívalo se.

Vešel k Vaňkům. Nespali. Této noci byla celá Hošťálková vzhůru.

»Kde se tu bereš, Jendo?« vítal ho Vaněk.

»Bojujeme u Šanhaje.«

»A ty?«

»Němců je přesila. Jdu pro místní organisaci. Kdo má zbraň, ať
ihned nastoupí.«

»To víš, že půjdeme. A všichni. Kdo nemá zbraň, jistě si ji nějak
obstará.«

Vyšli před dům.

Co to?

Návsí se rozléhá rachot. Znají jej dobře. Vždyť kolik tanků se
přehnalo jejich vesnicí v posledních dnech!

Podnikli Němci nový protiútok od Bystřice? Ale pak by byly partyzánské
skupiny u Šanhaje ve smrtelném nebezpečí!

Jenda s Vaňkem běželi do středu vesnice. Musí zjistit, co se tam
děje!

Pojednou se zastavili. Plni ohromení hleděli na náves.

Je to možné?

Před poštovním úřadem stál tank. Obyvatelé vesnice běželi k němu.
Mávali rukama. Jásali.

Ruský tank!

Jenda se rozběhl.

Z tanku vyhlížel voják v československé uniformě, podával lidem
ruce, objímal je, smál se a pak se ptal tou nejkrásnější češtinou:

»Kde jsou Němci?«

Všichni ukázali na cestu k Bystřici.

Jenda mu podal zprávu.

»Hned jim zahrajeme!« řekl vesele tankista. »Za námi jde pěchota,
hlas to panu kapitánovi!«

Jenda se otočil a vtom už zahlaholil Dolní konec bouřlivým voláním:

»Naši jdou!«

Lidé vybíhají z domů, vracejí se, vyvěšují na štíty československé
vlajky, zase vybíhají, jsou zmateni, pláčí, smějí se, a zase pláčí.
A celou vesnicí se nese ta neuvěřitelná, krásná, vítězná, opojná
zpráva:

»Naši jdou!«

Naši -- českoslovenští! Ti od Kyjeva, od Dukly, od Liptovského Sv.
Mikuláše, od Žiliny!

Bylo tomu tak. Úsek, v němž ležela Hošťálková, byl svěřen československé
armádě, která se spolu s Rudou armádou valila do českých zemí.

Vojáci se usmívali. Pozdravovali valašský lid, o jehož utrpení i
nesmlouvavém odboji už tolik toho slyšeli.

Vpředu kráčel mladý důstojník. Kapitán.

Jenda se rozběhl k němu.

Rychle mu pověděl, co se děje u Šanhaje.

Krátká porada. Několik úsečných rozkazů. Dvě roty československých
vojáků se ženou k Šanhaji. Místní organisace se přidává k nim. Jenda
ukazuje armádě nejkratší cestu k místům, kde zůstali jeho druhové.

Tam je prudký boj. K ránu podnikli Němci poslední útok. Vynaložili
všechno úsilí, aby zdolali tvrdošíjný odpor těch, jimž v své pýše
říkali posměšně »bandité«.

Partyzáni se statečné bránili. Žádnou ránu nevypálili nadarmo.

Pojednou palba Němců začala slábnout. Co to má znamenat? Křoviny
oživuji, hýbají se, tu a tam je vidět vzpřímeného vojáka, který
někam utíká a vůbec nedbá na opatrnost -- --

A kdesi vzadu, za zády útočníků, praskají pušky a vybuchuji ruční
granáty.

»Utíkají!« volá nadšeně Slávek.

»Utíkají!« opakuje po něm celá skupina.

Partyzáni se zvedají s míst, která se měla stát jejich hrobem.
Vidí už československé vojsko, které sevřelo Němce a pálí do jejich
řad. I partyzáni ženou útočníky a pronásledují je ničivou palbou.
Dobyvatelé Evropy se snaží zachránit zoufalým útěkem. Padají.
Klesají k zemi, která se jim i v poslední chvíli strašlivě mstí.
Jenom ti nejrychlejší unikají.

Unikají.

Prchají k západu, kde ještě očekávají spásu. Před lety odtamtud
vyrazili s bojovým nadšením, s převahou zbraní i krutosti, s pevnou
vírou, že pokořený svět klesne k jejich nohám. Nyní, po letech,
se vracejí zase k západu. Už nejdou s vítězným úsměvem dobyvatelů.
V očích mají hrůzu a děs. Strach o život. Nesou do své rozbité
země zoufalství z porážky, jaké dosud nikdy nepoznaly jejich
dějiny.

Ano, na západ! To je jediná cesta, která je ještě volná.

Volná?

Co znamená ten břeskný hlas polnice, která zazněla nad Prahou?
Milion lidí v hlavním městě Čech zvedá hlavu. Chápe se zbraní a
pouští se do nerovného boje s nenáviděnými utlačovateli. Bojuje
puškou proti pancéřové pěsti. Kamenem z dlažby proti nestvůrnému
tanku. Lehkým kulometem proti bombardovacím letadlům.

Je ohrožena, smrtelně ohrožena matička Praha. Ale už se blíží
pomoc. Ze severu se žene Rudá armáda. Je vzdálena sto kilometrů.
Přijde včas?

Jak by nepřišla! Vždyť v Praze bijí tatáž slovanská srdce jako
v Moskvě! Vždyť v Praze se narodili mnozí z těch, jejichž těla
odpočívají v širé Rusi!

A už krouží nad celou Moravou ruská letadla. Shazují letáky s
rozkazem maršála Malinovského německým armádám.

Vzdejte se!

Němečtí vojáci čtou. Před očima se jim dělají mžitky.

Je konec?

Vždyť byli u Leningradu, u Moskvy, u Stalingradu, na Kavkaze!
Byli u břehů Anglie a v Středozemním moři. Ovládli severní Afriku.
Pronikli až za severní polární kruh.

Je konec?

Ano, je konec.

»Nepřemožitelná armáda« leží na lopatkách.




15. Do nového života


Pohasly blesky nad Beskydami.

Vysoko nad Radhoštěm, nad Lysou a nad Javorníky se smálo májové
slunce.

Svobodné Valašsko prudce oddychovalo.

Tolik se natěšilo na tuto chvíli! Tolik se pro ni natrpělo! Tolik
se pro ni nabojovalo!

Když přišla -- nemůže uvěřit! Nemůže se vzpamatovat!

Major Murzin jede na svém vraném koni okolo shromážděných partyzánských
šiků.

Pak se zastavuje.

»Tovaryši, molodci!« oslovuje je. »Naše úloha je skončena. Místní
skupiny brigády se rozejdou do svých domovů, ruské jednotky se
stáhnou na Zlínsko. Konali jste svou práci dobře. Byl jsem s vámi
spokojen. Sláva Rudé armádě a maršálu Stalinovi! Zdar svobodné
Československé republice! Zdar jejímu presidentu Dr. Edvardu Benešovi!«

»Zdar!« hřímají partyzáni. Chtěli by padnout na kolena a políbit
osvobozenou zemi. Chtěli by vzlétnout k slunci a obejmout celý
kraj.

Srdce jim buší divočeji než při nejnebezpečnější akci.

Slávek vystupuje z řady. Kráčí před majora, který byl až do této
chvíle jejich velitelem.

Už nestojí proti sobě dva vojáci.

Jsou to jen dva lidé.

Čech a Rus.

Děkuje mu prostými slovy za všechno, co pro naši vlast vykonali
ruští partyzáni a celá Rudá armáda. Provolává slávu věčnému přátelství
mezi oběma slovanskými národy.

Pak jde před svou skupinu.

Krátký povel a pochodují do Hošťálkové.

Rodná vesnička je vítá s pláčem a jásotem. Ne, není možno uvěřit...

Pak ještě úsečné zdar a bojová skupina je rozpuštěna. Chlapci se
rozcházejí do svých domovů. Jdou jaksi těžce. Ohlížejí se po
sobě. Bylo to všechno hrozné ... a -- krásné.

Slávek s Jendou jdou za babičkou. Padají si do náručí a pláčí.

Tatínku! Maminko! Proč vy jste se nedočkali?

Olinko!

Jdou k jejímu hrobu. Oči jsou již suché. Vyplakané.

Na hrobě je několik věnců, které tam leží od pohřbu. Za těch
několik neděl povadly.

Ale vedle nich leží již mnoho nových kytiček. Čerstvých, svěžích.
Položili je tam dnešní návštěvníci hřbitova.

I Slávek s Jendou kladou na hrob dvě prosté kytičky.

Budeme vzpomínat, Olinko!

Bratři se loučí s hrobem a otáčejí se k vesnici.

Leží před nimi zalita sluncem. Není již tichá a zakřiknutá. Ruce,
které ještě před chvílí držely zbraň, chápou se pluhu. Ten, kdo
uměl pro republiku trpět, bojovat a umírat, umí pro ni i žít.

»Co teď, Slávku?« ptá se Jenda.

»Půjdu na vojnu. Odsloužím si presenční službu. Ty zatím budeš
hospodařit s babičkou.«

»Už se těším. Zahřeji se, než to uvedu do pořádku.«

Podali si ruce.

Pak vykročili k Dolině.

Šli pevným, rázným krokem.




Výklad méně známých slov


  akce = podnik, činnost
  atentát = útok na osobu, hlavně vražedný
  automat (samopal) = moderní samočinná střelná zbraň (Partyzáni
    používali výrazu »automat«, proto slovo »samopal« není zde
    uváděno v přímých řečích)
  barbarismus = nedostatek vzdělanosti, ukrutnost
  brigáda = vojenská skupina
  brutalita = surovost
  bukvář = ruský slabikář
  dieta = životospráva, způsob výživy
  dokument = listinný doklad
  fanfáry = slavnostní troubení
  generace = pokolení
  historie = dějiny
  hubertus = lehký, ale teplý a nepromokavý svrchní kabát
  incident = příhoda, událost, případ
  informace = zpráva, poučení
  informovati = zpraviti někoho, dáti někomu zprávu
  kolchoz = společné hospodářství několika sovětských zemědělců
  kontingent = předem stanovený počet něčeho, povinná dodávka
    (vepřů, hovězího dobytka a pod.)
  kontrola = přehlídka, dohled, dozor
  kotáry = pozemky
  kritika = odborný posudek
  krypta = hrobka pod chrámem
  kulturní = vzdělaný
  mamon = shánění bohatství
  mašík = vepř (na Valašsku)
  materiální = hmotný
  modulace = přechod z jedné tóniny do druhé; modulovati hlas =
    měniti hlas
  munice = střelivo
  nekompromisně = nesmlouvavě
  objekt = předmět
  organisace = pevné sdružení
  oruží = zbraň
  poesie = básnictví
  posice = postavení, poloha
  prémie = odměna
  presenční služba vojenská = činná služba vojenská
  promenáda = procházka
  protokol = zápis jednání (při výslechu a pod.)
  režim = způsob vlády
  sabotáž = úmyslné maření práce, pracovního chodu
  štáb = skupina nejvyšších velitelů
  teror = zastrašování, hrůzovláda, vymáhání něčeho násilím
  tyran = krutovládce, krutý člověk

===

Karel Čapek

R.U.R.

(Rossum´s Universal Robots)

Kolektivní drama o vstupní komedii a třech dějstvích



OSOBY



Harry Domin: centrální ředitel Rossumových Univerzálních Robotů
Inž. Fabry: generální technický ředitel R.U.R.
Dr. Gall: přednosta fyziologického a výzkumného oddělení R.U.R.
Dr. Hallemeier: přednosta ústavu pro psychologii a výchovu robotů R.U.R
Konzul Busman: generální komerční ředitel R.U.R.
Stavitel Alquist: šéf staveb R.U.R.
Helena Gloryová
Nána: její chůva
Marius: Robot
Sulla: Robotka
Radius: Robot
Damon: Robot
1. Robot
2. Robot
3. Robot
4. Robot
Primus: Robot
Helena: Robotka
Robotský sluha
a četní Roboti

Domin: v předehře asi osmatřicetiletý, vysoký, oholený

Fabry: rovněž oholený, plavý, vážné a jemné tváře

Dr. Gall: drobný, živý, snědý, s černým knírem

Hallemeier: ohromný, hřmotný, se zrzavým anglickým knírem a zrzavým
    kartáčem vlasů

Busman: tlustý, plešatý, krátkozraký žid

Alquist: starší než ostatní, nedbale oblečený, dlouhých, prošedivělých
    vlasů a vousů

Helena: velmi elegantní

Ve vlastní hře všichni o deset let starší.

Roboti v předehře oblečeni jako lidé. Jsou úsečná v pohybech i
výslovnosti, bezvýrazných tváří, upřeného pohledu. Ve vlastní hře mají
plátěné blůzy v pasu stažené řemenem a na prsou mosazné číslo.

Po předehře a druhém aktu přestávka.




Předehra



Ústřední kancelář továrny Rossum s Universal Robots. Vpravo vchod. Okny
v průčelní stěně pohled na nekonečné řady továrních budov. Vlevo další
ředitelské místnosti.

Domin: (sedí u velikého amerického psacího stolu v otáčecím křesle. Na
    stole žárovka, telefon, těžítka, pořadač dopisů, atd., na stěně vlevo
    veliké mapy s lodními a železničními liniemi, veliký kalendář, hodiny,
    jež ukazují něco málo před polednem; na stěně vpravo tištěné plakáty:
    "Nejlacinější práce: Rossumovi Roboti" "Tropičtí Roboti, nový vynález.
    Kus 150 d." "Každý si kup svého Robota!" "Chcete zlevnit svoje
    výrobky? Objednejte si Rossumovy Roboty." Dále jiné mapy, dopravní
    lodní řád, tabulka s telegrafickými záznamy kursů atd. V kontrastu k
    této výzdobě stěn je na zemi nádherný turecký koberec, vpravo kulatý
    stůl, pohovka, kožená klubovní křesla a knihovna, v níž místo knih
    stojí láhve s vínem a kořalkami. Vlevo pokladna. Vedle Dominova stolu
    psací stroj, na němž píše dívka Sulla.)

Domin: (diktuje) "--že neručíme za zboží poškozené dopravou. Upozornili
    jsme vašeho kapitána hned při nakládání, že loď je nezpůsobilá k
    dopravě Robotů, takže zkáza nákladu nepadá na náš účet. Znamenáme se--
    za Rossum s Universal Robots--" Hotovo?

Sulla: Ano.

Domin: Nový list. Friedrichswerke, Hamburk.--Datum.--"Potvrzujeme
    objednávku patnáct tisíc Robotů--" (zazvoní domácí telefon. Domin jej
    zvedne a mluví do něho) Haló--Zde centrální--ano.--Zajisté. Ale
    ano, jako vždycky.--Ovšem, kabelujte jim.--Dobrá--(zavěsí telefon)
    Kde jsem přestal?

Sulla: Potvrzujeme objednávku na patnáct tisíc R.

Domin: (zamyšleně) Patnáct tisíc R. Patnáct tisíc R.

Marius: (vstoupí) Pane řediteli, nějaká dáma prosí--

Domin: Kdo?

Marius: Nevím. Podává vizitku.

Domin: (čte) Prezident Glory.--Že prosím.

Marius: (otevře dveře) Račte, paní.

(vejde Helena Gloryová. Marius odejde)

Domin: (vstane) Račte.

Helena: Pan centrální ředitel Domin?

Domin: Prosím.

Helena: Jdi k vám--

Domin:--s lístkem prezidenta Gloryho. To stačí.

Helena: Prezident Glory je můj otec. Jsem Helena Gloryová.

Domin: Slečno Gloryová, je pro nás neobyčejnou ctí, že--že--

Helena:--že vám nemůžeme ukázat dveře.

Domin:--že smíme pozdravit dceru velkého prezidenta. Prosím, posaďte se.
    Sullo, můžete odejít. (Sulla odejde)

Domin: (usedne) Čím mohu posloužit, slečno Gloryová?

Helena: Já jsem přijela--

Domin:--podívat se na naši tovární výrobu lidí. Jako všechny návštěvy.
    Prosím, beze všeho.

Helena: Myslela jsem, že je zakázáno--

Domin:--vstoupit do továrny, ovšem. Jenže každý sem přijde s něčí
    vizitkou, slečno Gloryová.

Helena: A vy ukážete každému ... ?

Domin: Jen něco. Výroba umělých lidí, slečno, je tovární tajemství.

Helena: Proč mne nenecháte domluvit?

Domin: Prosím za prominutí. Chtěla jste snad říci něco jiného?

Helena: Chtěla jsem se jen zeptat--

Domin:--zda bych vám zcela výjimečně neukázal naši továrnu. Ale zajisté,
    slečno Gloryová.

Helena: Jak víte, že jsem se na to chtěla ptát?

Domin: Všichni se ptají stejně. Vstane. Ze zvláštní úcty, slečno, vám
    ukážeme víc než jiným a--jedním slovem--

Helena: Děkuji vám.

Domin: Zavážete-li se, že nikomu neprozradíte ani to nejmenší--

Helena: (vstane a podává mu ruku) Mé čestné slovo.

Domin: Děkuji. Nechtěla byste snad sejmout závoj?

Helena: Ach ovšem, vy chcete vidět--Promiňte.

Domin: Prosím?

Helena: Kdybyste mi pustil ruku.

Domin: (pustí) Prosím za prominutí.

Helena: (snímá závoj) Chcete vidět, nejsem-li vyzvědač. Jak jste opatrní.

Domin: (pozoruje ji nadšeně) Hm--ovšem--my--tak jest.

Helena: Vy mi nedůvěřujete?

Domin: Neobyčejně, slečno hele--pardon, slečno Gloryová. Vskutku
    neobyčejně potěšen--Měla jste dobrou plavbu?

Helena: Ano. Proč--

Domin: Protože--míním totiž--že jste ještě velmi mladá.

Helena: Půjdeme hned do továrny?

Domin: Ano. Myslím dvaadvacet, ne?

Helena: Dvaadvacet čeho?

Domin: Let.

Helena: Jedenadvacet. Proč to chcete vědět?

Domin: Protože--poněvadž--(s nadšením) Zdržíte se déle, že ano?

Helena: Podle toho, co mi ukážete z výroby.

Domin: Čertova výroba! Ale zajisté, slečno Gloryová, všechno uvidíte.
    Prosím, posaďte se. Zajímala by vás historie vynálezu?

Helena: Ano, prosím vás. (usedne)

Domin: Tak tedy. (sedne si na psací stůl, pozoruje Helenu uchvácen a
    odříkává rychle) Bylo to roku 1920 kdy se starý Rossum veliký filozof
    ale tehdy ještě mladý učenec odebral na tento daleký ostrov aby
    studoval mořské živočišstvo tečka. Přitom se pokoušel napodobit
    chemickou syntézou živou hmotu řečenou protoplazma až najednou objevil
    látku která se chovala naprosto jako živá hmota ač byla jiného
    chemického složení to bylo roku 1932, právě čtyři sta čtyřicet let po
    objevení Ameriky, uf.

Helena: To umíte zpaměti?

Domin: Ano; fyziologie, slečno Gloryová, není mým řemeslem. Tak dál?

Helena: Třeba.

Domin: (slavnostně) A tehdy, slečno, starý Rossum napsal mezi své chemické
    vzorce tohleto: "Příroda našla jeden způsob, jak organizovat živou
    hmotu. Je však jiný způsob, jednodušší, tvárnější a rychlejší, na nějž
    příroda vůbec nenarazila. Tuto druhou cestu, po které se mohl brát
    vývoj života, jsem dnešního dne objevil." Představte si, slečno, že
    tahle veliká slova psal nad chrchlem jakéhosi koloidálního rosolu,
    který by ani pes nesežral. Představte si ho, že sedí nad zkumavkou a
    myslí na to, jak z ní vyroste celý strom života, jak z ní budou
    vycházet všechna zvířata, počínajíc vířníkem a končíc--končíc
    samotným člověkem. Člověk z jiné látky, než jsme my. Slečno Gloryová,
    to byl ohromný okamžik.

Helena: Tak dál.

Domin: Dál? Teď šlo o to, dostat život ze zkumavky ven a zrychlit vývoj a
    utvořit nějaké ty orgány, kosti a nervy a kdesi cosi a nalézt jakési
    takové látky, katalyzátory, enzymy, hormóny a tak dále, zkrátka,
    rozumíte tomu?

Helena: N--n--nevím. Myslím, že jen málo.

Domin: Já docela nic. Víte, pomocí těch vodiček mohl dělat, co chtěl. Mohl
    třeba dostat medúzu se sokratovským mozkem nebo žížalu padesát metrů
    dlouhou. Ale protože neměl kousku humoru, vzal si do hlavy, že udělá
    normálního obratlovce nebo snad člověka. A tak se do toho pustil.

Helena: Do čeho?

Domin: Do napodobení přírody. Nejdřív zkusil udělat umělého psa. Stálo ho
    to řadu let, vyšlo z toho cosi jako zakrnělé tele a pošlo to za pár
    dní. Ukážu vám to v muzeu. A pak už se dal starý Rossum do vytváření
    člověka.

(Pauza)

Helena: A to nesmím nikomu prozradit?

Domin: Nikomu na světě.

Helena: Škoda, že už je to ve všech čítankách.

Domin: Škoda. Seskočí ze stolu a usedne vedle Heleny. Ale víte, co v
    čítankách není? Ťuká si na čelo. Že byl starý Rossum úžasný blázen.
    Vážně, slečno Gloryová, ale tohle nechte pro sebe. Ten starý
    výstředník chtěl opravdu dělat lidi.

Helena: Ale vždyť vy děláte lidi!

Domin: Přibližně, slečno Heleno. Ale starý Rossum to mínil doslovně. Víte,
    chtěl jaksi vědecky sesadit Boha. Byl strašlivý materialista, a proto
    to všechno dělal. Nešlo mu o nic víc než podat důkaz, že nebylo
    žádného Pánaboha zapotřebí. Proto si umanul udělat člověka navlas,
    jako jsme my. Znáte trochu anatomii?

Helena: Jen--docela málo.

Domin: Já také. Představte si, že si vzal do hlavy vyrobit všechno do
    poslední žlázy jako v lidském těle. Slepé střevo, mandle, pupek, samé
    zbytečnosti. Dokonce i--hm--i pohlavní žlázy.

Helena: Ale ty přece--ty přece--

Domin:--nejsou zbytečné, já vím. Ale mají-li se lidé uměle vyrábět, pak
    není--hm--nijak třeba--

Helena: Rozumím.

Domin: Ukážu vám v muzeu, co spackal za deset let dohromady. Měl to být
    muž, žilo to celé tři dny. Starý Rossum neměl trochy vkusu. Bylo to
    hrozné. Bylo to hrozné, co udělal. Ale mělo to uvnitř všechno, co má
    člověk. Skutečně, úžasně piplavá práce. A tehdy sem přišel inženýr
    Rossum, synovec starého. Geniální hlava, slečno Gloryová. Jak uviděl,
    co tropí starý, řekl: "To je nesmysl, vyrábět člověka deset let.
    Nebudeš-li ho vyrábět rychleji než příroda, pak na ten celý krám
    nakašlat." A pustil se sám do anatomie.

Helena: V čítankách je to jinak.

Domin: (vstane) V čítankách je placená reklama a ostatně nesmysl. Stojí
    tam například, že Roboty vynalezl starý pán. Zatím e starý pán hodil
    na univerzitu, ale o tovární výrobě neměl ponětí. Myslel, že udělá
    skutečné lidi, tedy snad nějaké nové Indiány, docenty nebo idioty,
    víte? A teprve mladý Rossum měl nápad udělat z toho živé a
    inteligentní pracovní stroje. Co je v čítankách o spolupráci obou
    velikých Rossumů, je povídačka. Ti dva se ukrutně hádali. Starý
    ateista neměl drobet pochopení pro industrii, a konečně ho mladý
    zavřel do nějaké laboratoře, aby se tam piplal se svými velikými
    potraty, a začal to vyprávět sám, po inženýrsku. Starý Rossum ho
    doslovně proklel a do své smrti usmolil ještě dvě fyziologické obludy,
    až ho nakonec našli v laboratoři mrtvého. To je celá historie.

Helena: A co tedy mladý?

Domin: Mladý Rossum, slečno, to byl nový věk. Věk výroby po věku poznání.
    Když si okoukl anatomii člověka, viděl hned, že je to příliš složité a
    že by to dobrý inženýr udělal jednodušeji. Začal tedy předělávat
    anatomii a zkoušel, co se dá vynechat nebo zjednodušit--Zkrátka,
    slečno Gloryová, nenudí vás to?

Helena: Ne, naopak, je to hrozně zajímavé.

Domin: Tak tedy mladý Rossum si řekl: Člověk, to je něco, co dejme tomu
    cítí radost, hraje na housle, chce jít na procházku a vůbec potřebuje
    dělat spoustu věcí, které--které jsou vlastně zbytečné.

Helena: Oho!

Domin: Počkejte. Které jsou zbytečné, když má třeba tkát nebo sčítat.
    Naftový motor nemá mít třapce a ornamenty, slečno Gloryová. A vyrábět
    umělé dělníky je stejné jako vyrábět naftové motory. Výroba má být co
    nejjednodušší a výrobek prakticky nejlepší. Co myslíte, jaký dělník je
    prakticky nejlepší?

Helena: Nejlepší? Snad ten, který--který--Když je poctivý--a oddaný.

Domin: Ne, ale ten nejlacinější. Ten, který má nejmíň potřeb. Mladý Rossum
    vynalezl dělníka s nejmenším počtem potřeb. Musel ho zjednodušit.
    Vyhodil všechno, co neslouží přímo práci. Tím vlastně vyhodil člověka
    a udělal Robota. Drahá slečno Gloryová, Roboti nejsou lidé. Jsou
    mechanicky dokonalejší než my, mají úžasnou rozumovou inteligenci, ale
    nemají duši. Ó, slečno Gloryová, výrobek inženýra je technicky
    vytříbenější než výrobek přírody.

Helena: Říká se, že člověk je výrobek boží.

Domin: Tím hůř. Bůh neměl ani ponětí o moderní technice. Věřila byste, že
    si nebožtík mladý Rossum zahrál na Boha?

Helena: Jak, prosím vás?

Domin: Začal vyrábět Nadroboty. Pracovní obry. Zkusil to s postavami
    čtyřmetrovými, ale to byste nevěřila, jak se ti mamuti lámali.

Helena: Lámali?

Domin: Ano. Z ničeho nic jim praskla noha nebo něco. Naše planeta je
    patrně trochu malá pro obry. Teď děláme jen Roboty přirozené velikosti
    a velmi slušné lidské úpravy.

Helena: Viděla jsem první Roboty u nás. Obec je koupila ... chci říci
    vzala do práce--

Domin: Koupila, drahá slečno. Roboti se kupují.

Helena:--získala jako metaře. Viděla jsem je mést. Jsou tak divní, tak
    tiší.

Domin: Viděla jste mou písařku?

Helena: Nevšimla jsem si.

Domin: (zvoní) Víte, akciová továrna Rossumových Univerzálních Robotů
    dosud nevyrábí jednotné zboží. Máme jemnější a hrubší Roboty. Ti lepší
    budou snad žít dvacet let.

Helena: Pak hynou?

Domin: Ano, opotřebují se.

(vstoupí Sulla)

Domin: Sullo, ukažte se slečně Gloryové.

Helena: (vstane a podává jí ruku) Těší mne. Je vám asi hrozně smutno tak
    daleko od světa, viďte?

Sulla: To neznám, slečno Gloryová. Račte usednout, prosím.

Helena: (usedne) Odkud jste, slečno?

Sulla: Odtud, z továrny.

Helena: Ach, vy jste se narodila tady?

Sulla: Ano, byla jsem tu udělána.

Helena: (vyskočí) Cože?

Domin: (směje se) Sulla není člověk, slečno, Sulla je Robot.

Helena: Prosím za odpuštění--

Domin: (položí ruku Sulle na rameno) Sulla se nehněvá. Podívejte se,
    slečno Gloryová, jakou děláme pleť. Sáhněte jí na tvář.

Helena: Oh, ne, ne!

Domin: Nepoznala byste, že je z jiné látky než my. Prosím, má i typické
    chmýří blondýnek. Jen oči jsou drobátko--Ale zato vlasy! Obraťte se,
    Sullo!

Helena: Přestaňte už!

Domin: Pohovořte s hostem, Sullo. Je to vzácná návštěva.

Sulla: Prosím, slečno, posaďte se. (obě usednou) Měla jste dobrou plavbu?

Helena: Ano--za--zajisté.

Sulla: Nevracejte se po Amélii, Slečno Gloryová. Barometr silně klesá, na
    705. Počkejte na Pensylvánii, to je velmi dobrá, velmi silná loď.

Domin: Kolik?

Sulla: Dvacet uzlů za hodinu. Tonáž dvanáct tisíc.

Domin: (směje se) Dost, Sullo, dost. Ukažte nám, jak umíte francouzsky.

Helena: Vy umíte francouzsky?

Sulla: Umím čtyři jazyky. Píši Dear Sir! Monsieur! Geehrter Herr! Ctěný
    pane!

Helena: (vyskočí) To je humbuk! Vy jste šarlatán! Sulla není Robot, Sulla
    je děvče jako já! Sullo, to je hanebné--proč hrajete takovou komedii?

Sulla: Já jsem Robot.

Helena: ne, ne, vy lžete! Oh, Sullo, odpusťte, já vím--donutili vás,
    abyste jim dělala reklamu! Sullo, vy jste děvče jako já, že? Řekněte!

Domin: Lituji, slečno Gloryová. Sulla je Robot.

Helena: Vy lžete!

Domin: (vztyčí se) Jakže?--(zazvoní) Promiňte, slečno, pak vás musím
    přesvědčit.

(vejde Marius)

Domin: Marie, doveďte Sullu do pitevny, aby ji otevřeli. Rychle!

Helena: Kam?

Domin: Do pitevny. Až jí rozříznou, půjdete se na ní podívat.

Helena: Nepůjdu.

Domin: Pardon, mluvila jste o lži.

Helena: Vy ji chcete dát zabít?

Domin: Stroje se nezabíjejí.

Helena: (obejme Sullu) Nebojte se, Sullo, já vás nedám! Řekněte,
    drahoušku, jsou k vám všichni tak suroví? To se nesmíte dát líbit,
    slyšíte? Nesmíte, Sullo!

Sulla: Já jsem Robot.

Helena: To je jedno. Roboti jsou stejně dobří lidé jako my. Sullo, vy
    byste se nechala rozříznout?

Sulla: Ano.

Helena: Oh, vy se nebojíte smrti?

Sulla: Neznám, slečno Gloryová.

Helena: Víte, co by se pak s vámi stalo?

Sulla: Ano, přestala bych se hýbat.

Helena: To je hrrozné!

Domin: Marie, řekněte slečně co jste.

Marius: Robot Marius.

Domin: Dal byste Sullu do pitevny?

Marius: Ano.

Domin: Nelitoval byste jí?

Marius: Neznám.

Domin: Co by se s ní stalo?

Marius: Přestala by se hýbat. Dali by ji do stoupy.

Domin: To je smrt, Marie. Bojíte se smrti?

Marius: Ne.

Domin: Tak vidíte, slečno Gloryová. Roboti nelpí na životě. Nemají totiž
    čím. Nemají požitků. Jsou méně než tráva.

Helena: Oh, přestaňte! Pošlete je aspoň pryč!

Domin: Marie, Sullo, můžete odejít.

(Sulla a Marius odejdou)

Helena: Jsou hrrozní! To je ohavné, co děláte!

Domin: Proč ohavné?

Helena: Nevím. Proč--proč jste jí dali jméno Sulla?

Domin: Nehezké jméno?

Helena: Je to mužské jméno. Sulla byl římský vojevůdce.

Domin: Oh, myslili jsme, že Marius a Sulla byli milenci.

Helena: Ne, Marius a Sulla byli vojevůdci a bojovali proti sobě roku--
    roku--Nevím už.

Domin: Pojďte sem k oknu. Co vidíte?

Helena: Zedníky.

Domin: To jsou Roboti. Všichni naši dělníci jsou Roboti. A tady dole,
    vidíte něco?

Helena: Nějaká kancelář.

Domin: Účtárna. A v ní--

Helena:--plno úředníků.

Domin: To jsou Roboti. Všichni naši úředníci jsou Roboti. Až uvidíte
    továrnu--

(v tom spustí tovární píšťaly a sirény)

Domin: Poledne. Roboti nevědí, kdy přestat v práci. Ve dvě hodiny vám
    ukážu díže.

Helena: Jaké díže?

Domin: (suše) Měsidla na těsto. V každém se míchá látka na tisíc Robotů
    najednou. Potom kádě na játra, mozky a tak dále. Pak uvidíte továrnu
    na kosti. Potom vám ukážu přádelnu.

Helena: Jakou přádelnu?

Domin: Přádelnu nervů. Přádelnu žil. Přádelnu, kde běží najednou celé
    kilometry zažívacích rour. Pak je montovna, kde se to dává dohromady,
    víte, jako automobily. Každý dělník přidělá jen jednu součást, a zas
    to samočinně běží dál k druhému, třetímu, donekonečna. To je
    nejzajímavější podívaná. Pak přijde sušárna a skladiště, kde čerstvé
    výrobky pracují.

Helena: Proboha, hned musejí pracovat?

Domin: Pardon. Pracují, jako pracuje nový nábytek. Zvykají si na
    existenci. Jaksi uvnitř srůstají či co. Mnoho v nich dokonce nově
    narůstá. Rozumíte, musíme nechat drobet místa pro přirozený vývoj. A
    zatím se výrobky apretují.

Helena: Co to je?

Domin: Tolik co u lidí "škola". Učí se mluvit, psát a počítat. Mají totiž
    úžasnou paměť. Kdybyste jim přečetla dvacetisvazkový Naučný slovník,
    budou vám všechno opakovat po pořádku. Něco nového nikdy nevymyslí.
    Mohli by docela dobře učit na univerzitách. Pak se roztřídí a
    rozešlou. Denně patnáct tisíc kusů, nepočítajíc stálé procento
    vadných, které se hodí do stoupy... a tak dále a tak dále.

Helena: Zlobíte se na mne?

Domin: Ale chraň bůh! Myslím jen, že .. že jsme mohli mluvit o jiných
    věcech. Je nás tu jen hrstka mezi stotisíci Roboty, a žádná žena.
    Mluvíme jen o výrobě, celý den, každý den--Jsme jako prokletí, slečno
    Gloryová.

Helena: Mně je tak líto, že jsem řekla, že--že--že lžete--

(Zaklepání)

Domin: Vejděte, mládenci.

(Zleva vyjdou inž. Fabry, dr. Gall, dr. Hallemeier, stavitel Alquist)

Dr. Gall: Pardon, nerušíme?

Domin: Pojďte sem. Slečno Gloryová, to jsou Alquist, Fabry, Gall,
    Hallemeier. Dcera prezidenta Gloryho.

Helena: (v rozpacích) Dobrý den.

Fabry: Neměli jsme potuchy--

Dr. Gall: Nekonečně poctěni--

Alquist: Buďte vítána, slečno Gloryová.

(Zprava vrazí Busman)

Busman: Haló, co tu máte?

Domin: Sem, Busmane. To je náš Busman, slečno. Dcera prezidenta Gloryho.

Helena: Těší mne.

Busman: Jemináčku, to je sláva! Slečno Gloryová, smíme kabelovat do novin,
    že jste ráčila zavítat -?

Helena: Ne, ne, prosím vás!

Domin: Prosím, slečno, posaďte se.

(Fabry, Busman a Dr. Gall přitahují lenošky)

Fabry: Prosím--

Busman: Račte--

Dr. Gall: Pardon--

Alquist: Slečno Gloryová, jakou jste měla cestu?

Dr. Gall: Zdržíte se u nás déle?

Fabry: Co říkáte továrně, slečno Gloryová?

Hallemeier: Vy jste přijela na Amélii?

Domin: Ticho, nechte mluvit slečnu Gloryovou.

Helena: (k Dominovi) O čem mám s nimi mluvit?

Domin: (s údivem) O čem chcete.

Helena: Mám... smím mluvit docela otevřeně?

Domin: Ale ovšem.

Helena: (váhá, pak zoufale odhodlána) Řekněte, není vám nikdy trapno, jak
    s vámi nakládají?

Fabry: Kdo, prosím?

Helena: Všichni lidé.

(Všichni se na sebe zaraženě dívají)

Alquist: S námi?

Dr. Gall: Proč myslíte?

Hallemeier: U sta hromů!

Busman: Ale bůh uchovej, slečno Gloryová!

Helena: Což necítíte, že byste mohli existovat lépe?

Dr. Gall: Přijde na to, slečno. Jak to myslíte?

Helena: Myslím, že--vybuchne -, že je to ohavné! Že je to strašné!
    (Vstane) Celá Evropa mluví o tom, co se tu s vámi děje! Proto sem
    jedu, abych to uviděla, a je to tisíckrát horší, než si kdo mysli! Jak
    to můžete snášet?

Alquist: Co snášet?

Helena: Své postavení. Proboha, vždyť jste lidé jako my, jako celá Evropa,
    jako celý svět! To je skandální, to je nedůstojné, jak žijete!

Busman: Propána, slečno!

Fabry: Ne, mládenci, má trochu pravdu. Žijeme tu jistě jako Indiáni.

Helena: Hůř než Indiáni! Smím, oh, smím vám říkat bratři?

Busman: Ale božíčku, pročpak ne?

Helena: Bratři, nepřijela jsem jako dcera prezidentova. Přijela jsem za
    Ligu humanity. Bratři, Liga humanity má už přes dvě stě tisíc členů.
    Dvě stě tisíc lidi stojí za vámi a nabízí vám svou pomoc.

Busman: Dvě stě tisíc lidí, panečku, to už je slušné, to je docela krásné.

Fabry: Říkám vám vždycky, není nad starou Evropu. Vidíte, nezapomněla na
    nás. Nabízí nám pomoc.

Dr. Gall: Jakou pomoc? Divadlo?

Hallemeier: Orchestr?

Helena: Víc než to.

Alquist: Vás samotnou?

Helena: Oh, což o mne! Zůstanu, pokud bude třeba.

Busman: Panebože, to je radost!

Alquist: Domine, půjdu připravit pro slečnu nejlepší pokoj.

Domin: Počkejte chvilku. Bojím se, že--že slečna Gloryová ještě
    nedomluvila.

Helena: Ne, nedomluvila. Leda byste mi násilím zavřel ústa.

Dr. Gall: Harry, opovažte se!

Helena: Děkuji vám. Věděla jsem, že mne budete chránit.

Domin: Pardon, slečno Gloryová. Jste si tím jista, že mluvíte s Roboty?

Helena: (zarazí se) S kým jiným?

Domin: Je mi líto. Ti pánové jsou totiž lidé jako vy. Jako celá Evropa.

Helena: (k ostatním) Vy nejste Roboti?

Busman: (řehtá se) Bůh uchovej!

Hallemeier: Fuj, Roboti!

Dr. Gall: (směje se) Pěkně děkujem!

Helena: Ale... to není možno!

Fabry: Na mou čest, slečno, my nejsme Roboti.

Helena: (k Dominovi) Proč jste mi tedy říkal, že všichni vaši úředníci
    jsou Roboti?

Domin: Ano, úředníci. Ale ředitelové ne. Dovolte, slečno Gloryová: inženýr
    Fabry, generální technický ředitel Rossumových Univerzálních Robotů.
    Doktor Gall, přednosta fyziologického a výzkumného oddělení. Doktor
    Hallemeier, přednosta ústavu pro psychologii a výchovu Robotů. Konzul
    Busman, generální komerční ředitel, a stavitel Alquist, šéf staveb
    Rossumových Univerzálních Robotů.

Helena: Odpusťte, pánové, že--že ----Je to hrrozné, co jsem provedla?

Alquist: Ale chraň bůh, slečno Gloryová. Prosím, sedněte.

Helena: (usedne) Jsem hloupé děvče. Teď--teď mne pošlete první lodí
    zpátky.

Dr. Gall: Za nic na světě, slečno. Proč bychom vás posílali pryč?

Helena: Protože už víte--protože--protože bych vám bouřila Roboty.

Domin: Drahá slečno Gloryová, tady už bylo na sta spasitelů a proroků.
    Každá loď některého přiveze. Misionáře, anarchisty, Armádu spásy,
    všechno možné. To je vám úžasné, co je na světě církví a bláznů.

Helena: A vy je necháte mluvit k Robotům?

Domin: Proč ne? Doposud toho všichni nechali. Roboti si všechno pamatuji,
    ale nic víc. Dokonce se ani nesmějí tomu, co lidé říkají. Skutečně,
    přímo k nevíře. Baví-li vás to, drahá slečno, dovedu vás do skladiště
    Robotů. Je jich tam asi tři sta tisíc.

Busman: Tři sta čtyřicet sedm tisíc.

Domin: Dobrá. Můžete k ním promluvit, co chcete. Můžete jim přečíst bibli,
    logaritmy nebo co je vám libo. Můžete jim dokonce kázat o lidských
    právech.

Helena: Oh, myslím, že... kdyby se jim ukázalo trochu lásky--

Fabry: Nemožno, slečno Gloryová. Nic není člověku cizejšího než Robot.

Helena: Proč je tedy děláte?

Busman: Hahaha, to je dobré! Proč se dělají Roboti!

Fabry: Pro práci, slečno. Jeden Robot nahradí dva a půl dělníka. Lidský
    stroj, slečno Gloryová, byl náramně nedokonalý. Musel se jednou
    konečně odstranit.

Busman: Byl příliš drahý.

Fabry: Byl málo výkonný. Moderní technice už nemohl stačit. A za druhé--
    za druhé--je to veliký pokrok, že... pardon.

Helena: Co?

Fabry: Prosím za odpuštění. Je to veliký pokrok rodit strojem. Je to
    pohodlnější a rychlejší. Každé zrychlení je pokrok, slečno. Příroda
    neměla ponětí o moderním tempu práce. Celé dětství je technicky vzato
    holý nesmysl. Prostě ztracený čas. Neudržitelné mrhání časem, slečno
    Gloryová. A za třetí--

Helena: Oh, přestaňte!

Fabry: Prosím. Dovolte, co vlastně chce ta vaše Liga--Liga--Liga
    humanity?

Helena: Má zvláště--zvláště má chránit Roboty a--a zajistit jim--dobré
    zacházení.

Fabry: To není špatný cíl. Se stroji se má dobře zacházet. Namouduši, to
    si chválím. Nemám rád poškozené věci. Prosím vás, slečno Gloryová,
    zapište nás všechny za přispívající, za řádné, za zakládající členy té
    vaší Ligy!

Helena: Ne, vy mi nerozumíte. My chceme--zvláště--my chceme Roboty
    osvobodit!

Hallemeier: Jak, prosím vás?

Helena: Má se s nimi jednat... jednat... jako s lidmi.

Hallemeier: Aha. Mají snad hlasovat? Nemají dokonce dostávat mzdu?

Helena: Ovšemže mají!

Hallemeier: Koukejme. A co by s ní, prosím vás, dělali?

Helena: Koupili si... co potřebují... co by je těšilo.

Hallemeier: To je moc hezké, slečno; jenomže Roboty nic netěší. Hrome, co
    si mají koupit? Můžete je krmit ananasy, slámou, čím chcete; jim je to
    jedno, nemají vůbec chuti. Nemají na ničem zájmu, slečno Gloryová. U
    čerta, nikdo ještě neviděl, že by se Robot usmál.

Helena: Proč... proč... proč je neuděláte šťastnější?

Hallemeier: To nejde, slečno Gloryová. Jsou to jen Roboti. Bez vlastní
    vůle. Bez vášní. Bez dějin. Bez duše.

Helena: Bez lásky a vzdoru?

Hallemeier: To se rozumí. Roboti nemilují nic, ani sebe. A vzdor? Já
    nevím; jen zřídka, jen časem--

Helena: Co?

Hallemeier: Nic vlastně. Někdy se jaksi pominou. Cosi, jako padoucnice,
    víte? Říká se tomu křeč Robotů. Najednou některý praští vším, co má v
    ruce, stojí, skřípá zuby--a musí přijít do stoupy. Patrně porucha
    organismu.

Domin: Vada ve výrobě.

Helena: Ne, ne, to je duše!

Fabry: Myslíte, že duše začíná skřípáním zubů?

Domin: To se odstraní, slečno Gloryová. Doktor Gall dělá zrovna nějaké
    pokusy

Dr. Gall: S tímhle ne, Domine; teď dělám nervy na bolest.

Helena: Nervy na bolest?

Dr. Gall: Ano. Roboti skoro necítí tělesné bolesti. Víte, nebožtík mladý
    Rossum příliš omezil nervovou soustavu. To se neosvědčilo. Musíme
    zavést utrpení.

Helena: Proč--proč--Nedáte-li jim duši, proč jim chcete dát bolest?

Dr. Gall: Z průmyslových důvodů, slečno Gloryová. Robot se někdy poškodí
    sám, protože ho to nebolí; strčí ruku do stroje, ulomí si prst,
    rozbije si hlavu, to mu je jedno. Musíme jim dát bolest; to je
    automatická ochrana před úrazem.

Helena: Budou šťastnější, když budou cítit bolest?

Dr. Gall: Naopak; ale budou technicky dokonalejší.

Helena: Proč jim nestvoříte duši?

Dr. Gall: To není v naši moci.

Fabry: To nyní v našem zájmu.

Busman: To by zdražilo výrobu. Propánička, krásná dámo, vždyť my to děláme
    tak lacino! Sto dvacet dolarů ošacený kus, a před patnácti lety stál
    deset tisíc! Před pěti lety jsme pro ně kupovali šaty; dnes máme
    vlastní tkalcovny a ještě expedujeme látečky pětkrát laciněji než jiné
    továrny. Prosím vás, slečno Gloryová, co platíte metr plátna?

Helena: Nevím--- skutečně -- zapomněla jsem.

Busman: Můj ty Tondo, a pak chcete zakládat Ligu humanity! Stojí už jen
    třetinu, slečno; všechny ceny jsou dnes na třetině a ještě půjdou níž,
    níž, níž, až--takhle. He?

Helena: Nerozumím.

Busman: Jemináčku, slečno, to znamená, že práce klesla v ceně! Vždyť Robot
    i s krmením stojí za hodinu tři čtvrtě centíku! To je vám legrační,
    slečno: všechny továrny praskají jako žaludy nebo honem kupují Roboty,
    aby zlevnily výrobu.

Helena: Ano, a vyhazují dělníky na dlažbu.

Busman: Haha, to se rozumí! Ale my, boží dobroto, my jsme zatím vrhli pět
    set tisíc tropických Robotů na argentinské pampy, aby pěstili pšenici.
    Buďte tak dobrá, co stojí u vás libra chleba?

Helena: Nemám ponětí.

Busman: Tak vidíte; teď stojí dva centíky v té vaší dobré staré Evropě;
    ale to je náš chlebíček, rozumíte? Dva centíky libra chleba; a Liga
    humanity o tom nemá tušení! Haha, slečno Gloryová, vy nevíte, co to je
    příliš drahý krajíc. Pro kulturu a tak dále. Ale za pět let, no tak,
    vsaďte se!

Helena: Co?

Busman: Že za pět let Budou ceny všeho na žádná celá deset. Lidičky, za
    pět let se utopíme v pšenici a všem možném.

Alquist: Ano, a všichni dělníci světa budou bez práce.

Domin: (vstane) Budou, Alquiste. Budou, slečno Gloryová. Ale do desíti let
    nadělají Rossumovi Univerzální Roboti tolik pšenice, tolik látek,
    tolik všeho, že řekneme: věci už nemají ceny. Nyní ber každý, kolik
    potřebuješ. Není bídy. Ano, budou bez práce. Ale pak nebude už vůbec
    žádné práce. Všechno udělají živé stroje. Člověk bude dělat jen to, co
    miluje. Bude žít jen proto, aby se zdokonaloval.

Helena: (vstane) Bude to tak?

Domin: Bude. Nemůže to být jinak. Předtím snad přijdou strašlivé věci,
    slečno Gloryová. Tomu se nedá prostě zabránit. Ale pak přestane
    služebnictví člověka člověku a otročení člověka hmotě. Nikdo už nebude
    platit za chléb životem a nenávistí. Ty už nejsi dělník, ty už nejsi
    písař; ty už nekopeš uhlí a ty nestojíš u cizího stroje. Už nebudeš
    své duše utrácet v práci, kterou jsi proklínal!

Alquist: Domine, Domine! To, co říkáte, vypadá příliš jako ráj. Domine,
    bývalo něco dobrého v sloužení a něco velkého v pokoření. Ach, Harry,
    byla nevím jaká ctnost v práci a únavě.

Domin: Snad byla. Ale nemůžeme počítat s tím, co se ztratí, když
    předěláváme svět od Adama. Adame, Adame! už nebudeš jíst chléb svůj v
    potu tváře; už nepoznáš hladu a žízně, únavy a ponížení; vrátíš se do
    ráje, kde tě živila ruka Páně. Budeš svobodný a svrchovaný; nebudeš
    mít jiného úkolu, jiné práce, jiné starosti než zdokonalit sama sebe.
    Budeš pánem stvoření.

Helena: Zmátl jste mne. Jsem pošetilé děvče. Chtěla bych--chtěla bych
    tomu věřit.

Dr. Gall: Jste mladší než my, slečno Gloryová. Dočkáte se všeho.

Hallemeier: Tak jest. Já myslím, že by slečna Gloryová mohla s námi
    posnídat.

Dr. Gall: Toť se rozumí! Domine, poproste za nás všechny.

Domin: Slečno Gloryová, prokažte nám tu čest.

Helena: Ale to přece--Jak bych mohla?

Fabry: Za Ligu humanity, slečno.

Busman: A na její počest.

Helena: Ah, v tom případě--snad--

Fabry: Tak sláva! Slečno Gloryová, promiňte na pět minut.

Dr. Gall: Pardon.

Busman: Propána, musím kabelovat--

Hallemeier: Hrome, a já jsem zapomněl--

(Všichni, krom Domina, se hrnou ven)

Helena: Proč jdou všichni pryč?

Domin: Vařit, slečno Gloryová.

Helena: Co vařit?

Domin: Snídani, slečno Gloryová. Nám vaří Roboti a--a--protože nemají
    žádné chuti, není to docela--Hallemeier totiž výborně roští. A Gall
    dovede jakousi omáčku, a Busman se vyzná v omeletě--

Helena: Proboha, to je hostina! A co dovede pan--stavitel

Domin: Alquist? Nic. Jenom upraví stůl a--a Fabry sežene trochu ovoce.
    Velice skromná kuchyně, slečno Gloryová.

Helena: Chtěla jsem se vás zeptat--

Domin: Také bych se vás chtěl na něco zeptat. Postaví své hodinky na stůl.
    Pět minut času.

Helena: Nač zeptat?

Domin: Pardon, vy jste se ptala dříve.

Helena: Snad to je ode mne hloupé, ale--Proč vyrábíte ženské Roboty, když
    --když

Domin:--když u nich, hm, když pro ně pohlaví nemá významu?

Helena: Ano.

Domin: Je jistá poptávka, víte? Služky, prodavačky, písařky--Lidé jsou na
    to zvyklí.

Helena: A--a řekněte, jsou Roboti--a Robotky -- navzájem--naprosto--

Domin: Naprosto lhostejní, drahá slečno. Není ani stopy po nějaké
    náklonnosti.

Helena: Oh, to je--hrrozné!

Domin: Proč?

Helena: Je to--je to--tak nepřirozené! Člověk ani neví, má-li si je
    proto ošklivit, nebo--jim závidět--nebo snad--

Domin:--je litovat.

Helena: To nejspíš!--Ne, přestaňte! Nač jste se chtěl ptát?

Domin: Rád bych se zeptal, slečno Gloryová, nechcete-li si mne vzít.

Helena: Jak vzít?

Domin: Za, muže.

Helena: Ne! Co vás to napadlo?

Domin: (dívá se na hodinky) Ještě tři minuty. Nevezmete-li si mne, musíte
    si vzít některého z ostatních pěti.

Helena: Ale chraň bůh! Proč bych si ho brala?

Domin: Protože vás všichni po řadě požádají.

Helena: Jak by se mohli opovážit?

Domin: Lituji velice, slečno Gloryová. Zdá se, že se do vás zamilovali.

Helena: Prosím vás, ať to nedělají! Já--já hned odjedu.

Domin: Heleno, snad jim neuděláte takový zármutek, že byste je odmítla?

Helena: Ale vždyť--vždy si nemohu vzít všech šest!

Domin: Ne, ale aspoň jednoho. Nechcete-li mne, tedy Fabryho.

Helena: Nechci

Domin: Doktora Galla.

Helena: Ne, ne, mlčte! Nechci žádného!

Domin: Ještě dvě minuty.

Helena: To je hrrozné! Vemte si nějakou Robotku.

Domin: Není žena.

Helena: Oh, jen to vám schází! Myslím, že--že byste si vzal každou, která
    sem přijede.

Domin: Bylo jich tu, Heleno.

Helena: Mladé?

Domin: Mladé.

Helena: Proč jste si žádnou nevzal?

Domin: Protože jsem neztratil hlavu. Až dnes. Hned jak jste sňala závoj.

Helena:--- Já vím.

Domin: Ještě jedna minuta.

Helena: Ale já nechci, proboha!

Domin: (položí jí obě ruce na ramena) Ještě jedna minuta. Buďto mně
    řekněte do očí něco strašně zlého, a pak vás nechám. Nebo--nebo--

Helena: Vy jste surovec!

Domin: To nic není. Muž má být trochu surovec. To patří k věci.

Helena: Vy jste blázen!

Domin: Člověk má být trochu blázen, Heleno. To je na něm to nejlepší.

Helena: Vy jste--vy jste--ah bože!

Domin: Tak vidíte. Hotovo?

Helena: Ne, ne! Prosím vás, pusťte! Vždyť mne rrrozmačkáte!

Domin: Poslední slovo, Heleno.

Helena: (brání se) Za nic na světě--Ale Harry!

(Zaklepání. Vejdou Busman, dr. Gall a Hallemeier v kuchyňských
zástěrách. Fabry s kyticí a Alquist s ubrouskem pod paží.)

Domin: Už jste to upekli?

Busman: (slavnostně) Ano.

Domin: My také.

OPONA




DĚJSTVÍ PRVNÍ



(Helenin salón. Vlevo tapetové dveře do hudebního salónu, vpravo dveře
do Heleniny ložnice. Uprostřed okna k moři a přístavu. Toaletní zrcadlo
s drobnůstkami, stůl, pohovka a křesla, komoda, psací stolek se stojací
žárovkou, vpravo krb rovněž, se stojacími žárovkami. Celý salón do
drobností má moderní a čistě ženský ráz.)

(Domin, Fabry, Hallemeier vcházejí zleva po špičkách a nesou plné náruče
kytic a květináčů)

Fabry: Kam to všechno dáme?

Hallemeier: Uf! Složí své břímě a žehná velkým křížem dveře napravo. Spi,
    spi! Kdo spí, neví aspoň o ničem.

Domin: Ona vůbec neví.

Fabry: (dává kytice do váz) Aspoň dnes aby to neprasklo--

Hallemeier: (rovná květiny) U čerta, dejte s tím pokoj! Koukejte, Harry,
    tohle je krásná cyklamína, co? Nový druh, můj poslední--Cyclamen
    Helenae.

Domin: (vyhlíží z okna) Žádná loď, žádná loď---Hoši, to už je zoufalé.

Hallemeier: Ticho! Kdyby vás slyšela!

Domin: Nemá ani tušení. (Zívá zimničně) Ještěže Ultimus včas připlul.

Fabry: (nechá květin) Myslíte, že už dnes -?

Domin: Nevím.--Jak krásné jsou květiny!

Hallemeier: (přiblíží se k němu) To jsou nové primule, víte?A tohle je můj
    nový jasmín. Hrome, jsem na prahu ráje květin. Našel jsem báječné
    rychlení, člověče! Nádherné variety! Příští rok udělám v květinách
    zázraky!

Domin: (otočí se) Cože, příští rok?

Fabry: Aspoň vědět, co je v Havru--

Domin: Ticho!

(Hlas Heleny zprava) Náno!

Domin: Pryč odtud! Všichni po špičkách odejdou tapetovýma dveřmi.

(Hlavními dveřmi zleva vchází Nána)

Nána: (uklízí) Neřádi šeredný! Pohani! Bože mě netrestej, ale já bych je--

Helena: (pozpátku ve dveřích) Náno, pojď mne zapnout!

Nána: No hned, no hned. (Zapíná Heleně šaty) Bože na nebi, to je zvěř!

Helena: Roboti?

Nána: Fi, ani je menovat nechci.

Helena: Co se stalo?

Nána: Zas to jednoho u nás chytlo. Začne třískat do soch a vobrazu, skřípá
    zubama, pěnu u huby--Načisto pominutej, brr. Dyť to je horší než
    zvíře.

Helena: Kterého to chytlo?

Nána: Toho--toho--Šak to ani křesťanský meno nemá! Toho z knihovny.

Helena: Radia?

Nána: Zrouna toho. Šmarjájozef, já si to vošklivím! Ani pavouka si tak
    nevošklivím jako ty pohany.

Helena: Ale Náno, že ti jich není líto!

Nána: Šak vy si je taky vošklivíte. Pročpak ste si mě při vezla sem?
    Pročpak žádný z nich nesmí na vás ani šáhnout?

Helena: Neošklivím, namouduši, Náno. Je mi jich tak líto!

Nána: Vošklivíte. Každej člověk si je musí vošklivět. Dyť i ten pes si je
    voškliví, ani sousto masa vod nich nechce; stáhne vocas a vyje, dyž
    cejtí ty nelidy, fuj.

Helena: Pes nemá rozum.

Nána: Je lepší než voni, Heleno. Von dobře ví, že je něco víc a že je vod
    Pánaboha. Dyť i ten kůň se plaší, dyž potká pohana. Dyť ani mladý to
    nemá, a i pes má mladý a každej má mladý

Helena: Prosím tě, Náno, zapínej!

Nána: No hned. Já říkám, to je proti Pánubohu, to je ďáblovo vňuknuti,
    dělat ty maškary mašinou. Rouhání je proti Stvořiteli, (zvedne ruku)
    je to urážka Pána, kterej nás stvořil k v obrazu svýmu, Heleno. A vy
    ste zneuctili vobraz boží. Za tohle přijde strašnej trest z nebe, to
    si pamatujte, strašnej trest!

Helena: Co to tu voní?

Nána: Kytky. Pán je sem dal.

Helena: Ne, ty jsou krásné! Náno, podívej se! Co je dnes?

Nána: Nevim. Ale měl by bejt konec světa.

(Zaklepání)

Helena: Harry?

(Vejde Domin)

Helena: Harry, co je dnes?

Domin: Hádej!

Helena: Můj svátek? Ne! Narozeniny?

Domin: Něco lepšího.

Helena: Já nevím--Řekni honem!

Domin: Dnes je tomu deset let, co jsi sem přijela. Helena Už deset let?
    Právě dnes?--Náno, prosím tě

Nána: Dyť už du! (Odejde vpravo)

Helena: (Líbá Domina) Žes na to pamatoval!

Domin: Stydím se, Heleno. Nepamatoval.

Helena: Ale vždyť--

Domin: To oni pamatovali.

Helena: Kdo?

Domin: Busman, Hallemeier, všichni. Sáhni tady do kapsy, nechceš?

Helena: (sáhne mu do kapsy) Co je to? (Vyndá pouzdro a otevře) Perly! Celý
    náhrdelník! Harry, to je pro mne?

Domin: Od Busmana, děvče.

Helena: Ale--to nemůžeme přijmout, vid?

Domin: Můžeme. Sáhni do druhé kapsy.

Helena: Ukaž! (Vytáhne mu z kapsy revolver) Co je tohle?

Domin: Pardon. (Vezme jí revolver z ruky a schová) To není to. Sáhni.

Helena: Oh, Harry--Proč nosíš s sebou revolver?

Domin: Jen tak, připletl se mi.

Helena: Tos nikdy nenosil!

Domin: Ne, máš pravdu. Tak, tady je kapsa.

Helena: (sáhne) Krabička! (Otevře ji) Kamea! Vždyť je to--Harry, to je
    řecká kamea!

Domin: Patrně. Fabry to aspoň tvrdí.

Helena: Fabry? To mně dává Fabry?

Domin: Ovšem. (Otevře dveře vlevo) A koukejme! Heleno, pojď se podívat!

Helena: (ve dveřích) Bože, to je krásné! (Běží dál) Já se zblázním
    radosti! To je od tebe?

Domin: (stojí ve dveřích) Ne, od Alquista. A tamhle--

Helena: Od Galla! (Objeví se ve dveřích) Oh, Harry, já se až stydím, že
    jsem tak šťastná.

Domin: Pojď sem, Tohle ti přinesl Hallemeier.

Helena: Ty krásné květiny?

Domin: Tohle. To je nový druh, Cyclamen Helenae. Tobě na počest ji
    vypěstoval. Je krásná jako ty.

Helena: Harry, proč--proč všichni--

Domin: Mají tě velice rádi. A já jsem ti, hm. Bojím se, že můj dárek je
    trochu--Podívej se oknem.

Helena: Kam?

Domin: Do přístavu.

Helena: Je tam... nějaká... nová loď!

Domin: To je tvá loď.

Helena: Má? Harry, to je dělová loď!

Domin: Dělová? Ale co tě napadá! To je jen trochu větší, solidní loď, víš?

Helena: Ano, ale s děly!

Domin: Ovšem, s několika děly--Budeš jezdit jako královna, Heleno.

Helena: Co to znamená? Děje se něco?

Domin: Bůh uchovej! Prosím tě, zkus ty perly! (Usedne)

Helena: Harry, přišly nějaké špatné zprávy?

Domin: Naopak, už týden vůbec nepřišla pošta.

Helena: Ani depeše?

Domin: Ani depeše.

Helena: Co to znamená?

Domin: Nic. Pro nás prázdniny. Skvostný čas. Každý z nás sedí v kanceláři,
    nohy na stole, a podřimuje--Žádná pošta, žádné telegramy--(Protahuje
    se) Sss-slavný den!

Helena: (usedá k němu) Dnes zůstaneš u mne, vid? Řekni!

Domin: Rozhodně. Možná že ano. Totiž uvidíme. (Vezme ji za ruku) Tak dnes
    je tomu deset let, pamatuješ se?--Slečno Gloryová, jaká čest pro nás,
    že jste přijela.

Helena: Oh, pane centrální řediteli, mne tak zajímá váš závod!

Domin: Pardon, slečno Gloryová, je sice přísně zakázáno--výroba umělých
    lidi je tajná--

Helena: Ale když poprosí mladá, trochu hezká dívka--

Domin: Ale zajisté, slečno Gloryová, před vámi nemáme tajnosti.

Helena: (najednou vážně) Jistě ne, Harry?

Domin: Ne.

Helena: (v předešlém tónu) Ale já vás varuju, pane; ta mladá dívka má
    hrozné úmysly.

Domin: Proboha, slečno Gloryová, jaképak! Snad se nechcete zase vdát?

Helena: Ne, ne, chraň bůh! To ji ani ve snu nenapadlo! Ale přijela s
    plánem podnítit rrevoltu vašich ohavných Robotů!

Domin: (vyskočí) Revoltu Robotů!

Helena: (vstane) Harry, co je ti?

Domin: Haha, slečno Gloryová, to se vám povedlo! Revoltu Robotů! Spíš
    byste vzbouřila i vřetena nebo cvočky než naše Roboty! (Usedne) Víš,
    Heleno, byla jsi skvostné děvče; zbláznila jsi nás všechny.

Helena: (sedá k němu) Oh, tehdy jste mně všichni tolik imponovali!
    Připadala jsem si jako holčička, která zabloudila mezi--mezi

Domin: Mezi co, Heleno?

Helena: Mezi ohrromné stromy. Byli jste tak jisti sebou, tak mocní! A
    vidíš, Harry, za těch deset let mě nikdy nepřešla ta-----ta úzkost
    či co, a vy jste nikdy nezapochybovali--Ani když se všechno hatilo.

Domin: Co se hatilo?

Helena: Vaše plány, Harry. Když se třeba dělnici bouřili proti Robotům a
    rozbíjeli je, a když lidé dali Robotům zbraně proti těm povstáním a
    Roboti pobili tolik lidí--A když pak vlády udělaly z Robotů vojáky a
    bylo tolik válek, a to všechno, víš?

Domin: (vstane a přechází) To jsme předvídali, Heleno. Rozumíš, to je
    přechod--do nových poměrů.

Helena: Celý svět se vám klaněl--(vstane) Oh, Harry!

Domin: Co chceš?

Helena: (zastaví ho) Zavři továrnu a odjeďme! My všichni!

Domin: Prosím tě, jak to souvisí?

Helena: Nevím. Řekni, odjedeme? Já mám takovou hrůzu z něčeho!

Domin: (chopí ji za ruce) Z čeho, Heleno?

Helena: Oh, já nevím! Jako by na nás a na všechno něco padalo--neodvratně
    -- Prosím tě, udělej to! Vezmi nás všechny odtud! Najdeme na světě
    místo, kde nikdo není, Alquist nám postaví dům, všichni se ožení a
    budou mít děti, a pak--

Domin: Co pak?

Helena: Pak budeme žít od začátku, Harry.

(zazvoní telefon)

Domin: (vytrhne se) Heleně Promiň. (vezme sluchátko) Haló--ano.--- Cože?
    --Aha. Už běžím. Pověsí sluchátko. Fabry mne volá.

Helena: (spíná ruce) Řekni--

Domin: Ano, až přijdu. Sbohem, Heleno. (běží kvapem nalevo) Nechoď ven!

Helena: (sama) Ó bože, co se děje? Náno! Náno, honem!

Nána: (vyjde zprava) No, co zas?

Helena: Náno, najdi poslední noviny! Rychle! V pánově ložnici!

Nána: No hned. (odejde vlevo)

Helena: Co se jen, proboha, děje? Nic, nic mně neřekne! (dívá se triedrem
    k přístavu) Je to válečná loď! Bože, proč válečná? Něco na ni
    nakládají--a v takovém spěchu! Co se přihodilo? Je na ní jméno--
    "Ul-ti-mus". Co je to "Ultimus"?

Nána: (vrací se s novinami) Po zemi je nechá válet! Takhle je rozmačkat!

Helena: (rozevře rychle noviny) Staré, už týden staré! Nic, nic v nich!
    (pustí noviny)

(Nána zdvihne je, vyndá z kapsy v zástěře rohové brejle, posadí se a
čte)

Helena: Něco se děje, Náno! Mně je tak úzko! Jako by všechno bylo mrtvé, i
    vzduch--

Nána: (slabikuje) "Vál-ka na Bal-ká-ně. " Ach Jezus, zase trest boží! Šak
    ta vojna přijde taky sem! Je to daleko vodtud?

Helena: Daleko. Oh, nečti to! Je to pořád stejné, pořád ty války--

Nána: Jakpak by nebyly! Copak neprodáváte pořád tisíce tisíce těch pohanu
    za vojáky?--Oh, Kriste Pane, to je dopuštění!

Helena: Ne, nečti! Nechci nic vědět!

Nána: (slabikuje) "Ro-bot-ští vojáci ni-ko-ho ne-še-tří v do-by-tém
    ú-ze-mí. Vy-vraž--Vyvraždili přes sedem set tisíc ob-čan-ských lidí
    --" Lidí, Heleno!

Helena: To není možno! Ukaž--(nakloní se k novinám, čte) "Vyvraždili přes
    sedm set tisíc lidí patrně na rozkaz velitele. Tento čin, příčící se"
    Tak vidíš, Náno, to jim poručili lidé!

Nána: Tudle je něco nejtlustějc vytištěnýho. "Po-sled-ní zprá-vy. V Ha-vru
    se u-sta-vi-la prv-ní or-or-ga-ni-zace Robotů."--To nic není. Tomu
    nerozumím. A tudle, panebože, zas nějaká vražda! Prokristapána!

Helena: Jdi, Náno, odnes ty noviny!

Nána: Počkat, tadyhle je něco velkýho. "Po-pu-la-ce." Co to je?

Helena: Ukaž, to já vždycky čtu. (vezme noviny) Ne, jen si považ! Čte "Za
    poslední týden nebylo opět hlášeno ani jediné narození." (pustí
    noviny)

Nána: Co to má bejt?

Helena: Náno, lidé se přestávají rodit.

Nána: (skládá brýle) Tak to je konec. To je s náma konec.

Helena: Prosím tě, nemluv tak!

Nána: Už se lidi neroděj. To je trest, to je trest! Hospodin poranil
    ženský neplodností.

Helena: (vyskočí) Náno!

Nána: (vstává) To je konec světa. Z ďábelský pejchy ste se opovážili
    tvořit jako Pámbů. Bezbožnost je to a rouhání, jako bohové chcete
    bejt. A jako Bůh vyhnal člověka z ráje, tak ho vyžene ze světa celýho!

Helena: Mlč, Náno, prrosím tě! Udělala jsem ti něco? Udělala jsem něco
    tomu tvému zlému Pánubohu?

Nána: (s velikým gestem) Nerouhat se!--Von dobře ví, proč vám nedal dítě!
    (odejde vlevo)

Helena: (u okna) Proč mně nedal--Bože můj, copak já za to mohu?---
    (otevírá okno a volá Alquiste) Haló, Alquiste! Pojďte sem nahoru!--
    Cože?--Ne, pojďte právě tak, jak jste! Vy jste tak milý v těch
    zednických šatech! Honem! (zavře okno a zastaví se před zrcadlem) Proč
    mně nedal? Mně? (nakloní se k zrcadlu) Proč, proč ne? Slyšíš
    ?????????? Copak ty za to můžeš? (vztyčí se) Ach, mně je úzko! (jde
    Alquistovi vlevo naproti)

(Pauza)

Helena: (vrací se s Alquistem--Alquist jako zedník, pomazán vápnem a
    cihlami) Jen pojďte. Vy jste mi udělal takovou radost, Alquiste! Já
    vás mám všecky tolik ráda! Ukažte ruce!

Alquist: (schovává ruce) Paní Heleno, zamazal bych vás, jsou od práce.

Helena: To je na nich to nejlepší. Dejte sem! (tiskne mu obě ruce)
    Alquiste, chtěla bych být maličká.

Alquist: Proč?

Helena: Aby mne tyhle hrubé, umazané ruce pohladily po tváři. Sedněte,
    prosím vás. Alquiste, co znamená "Ultimus"?

Alquist: To znamená "poslední". Proč?

Helena: Že se tak jmenuje má nová loď. Viděl jste ji? Myslíte, že brzo---
    uděláme výlet?

Alquist: Snad velice brzo.

Helena: Vy všichni se mnou--

Alquist: Byl bych rád, abychom--abychom všichni byli při tom.

Helena: Oh, řekněte, děje se něco?

Alquist: Docela nic. Jen samý pokrok.

Helena: Alquiste, já vím, že se děje něco hrrozného. Mně je tak úzko---
    Staviteli! Co děláte, když je vám úzko?

Alquist: Zedničím. Svléknu kabát šéfa staveb a vylezu na lešení--

Helena: Oh, vy už po léta nejste nikde jinde než na lešení.

Alquist: Protože už po léta mně nepřestalo být úzko.

Helena: Z čeho?

Alquist: Z celého toho pokroku. Mám z něho závrať.

Helena: A na lešení nemáte závrať?

Alquist: Ne. Vy nevíte, jak to dělá dlaním dobře, potěžkat cihlu, položit
    a přiklepnout--

Heléna: Jenom dlaním?

Alquist: Nu tak tedy duši. Myslím, že je správnější položit jednu cihlu
    než kreslit příliš velké plány. Jsem už starý pán, Heleno; mám své
    koníčky.

Helena: To nejsou koníčky, Alquiste.

Alquist: Máte pravdu. Jsem hrozně zpátečnický, paní Heleno. Nemám ani
    trochu rád tenhle pokrok.

Helena: Jako Nána.

Alquist: Ano, jako Nána. Má Nána nějaké modlitby?

Helena: Takhle tlusté.

Alquist: A jsou v nich modlitby pro různé případnosti života? Proti
    bouřce? Proti nemoci?

Helena: Proti pokušeni, proti velké vodě--

Alquist: A proti pokroku ne ?

Helena: Myslím, že ne.

Alquist: To je škoda.

Helena: Vy byste se chtěl modlit?

Alquist: Já se modlím.

Helena: Jak?

Alquist: Asi tak "Pane Bože, děkuji ti, žes mne unavil. Bože, osviť Domina
    a všechny ty, kdo bloudí; znič jejich dílo a dopomoz lidem, aby se
    vrátili k starosti a práci; zadrž před zkázou pokolení lidské;
    nedopusť, aby vzali škody na duši a těle; zbav nás Robotů, a chraň
    paní Helenu, amen".

Helena: Alquiste, vy skutečně věříte?

Alquist: Nevím; nejsem si tím tak docela jist.

Helena: A přece se modlíte?

Alquist: Ano. Je to lepší než přemýšlet.

Helena: A to vám stačí?

Alquist: Pro pokoj duše... to může stačit.

Helena: A kdybyste už viděl zkázu lidského pokolení--

Alquist: Já ji vidím.

Helena:--pak vylezete na lešení a budete klást cihly či co?

Alquist: Pak budu klást cihly, modlit se a čekat na zázrak. Víc, paní
    Heleno, se dělat nedá.

Helena: Pro záchranu lidi?

Alquist: Pro pokoj duše.

Helena: Alquiste, to je jistě ukrutně ctnostné, ale--

Alquist: Ale?

Helena:--pro nás ostatní--a pro svět--jaksi neplodné.

Alquist: Neplodnost, paní Heleno, se stává poslední vymožeností lidské
    rasy.

Helena: Oh, Alquiste--Řekněte, proč--proč--

Alquist: Nu?

Helena: (tiše) Proč přestaly ženy mít děti?

Alquist: Protože toho není třeba. Protože jsme v ráji, rozumíte?

Helena: Nerozumím.

Alquist: Protože není třeba lidské práce, protože není třeba bolesti,
    protože člověk už nemusí nic, nic, nic než požívat--Oh, zlořečený
    ráj, tohleto! (vyskočí) Heleno, nic není strašnějšího než dát lidem
    ráj na zemi! Proč ženy přestaly rodit? Protože se celý svět stal
    Dominovou Sodomou!

Helena: (vstane) Alquiste!

Alquist: Stal! Stal! Celý svět, celé pevniny, celé lidstvo, všechno je
    jediná bláznivá, hovadská orgie! Už ani ruku nenatáhnou po jídle; cpe
    se jim rovnou do úst, aby nemuseli vstát--Haha, vždyť Dominovi Roboti
    všechno obstarají! A my, lidé, my, koruna stvoření, my nestárnem
    prací, nestárnem dětmi, nestárnem chudobou! Honem, honem sem se všemi
    rozkošemi! A vy byste od nich chtěla děti? Heleno, mužům, kteří jsou
    zbyteční, nebudou ženy rodit!

Helena: Což lidstvo vyhyne?

Alquist: Vyhyne. Musí vyhynout. Opadá jako hluchý květ, ledaže by--

Helena: Co?

Alquist: Nic. Máte pravdu, čekat na zázrak je neplodné. Hluchý květ musí
    opadat. Sbohem, paní Heleno.

Helena: Kam jdete?

Alquist: Domů. Zedník Alquist se naposled přestrojí za šéfa staveb --- na
    vaši počest. O jedenácté se tady sejdeme.

Helena: Sbohem, Alquiste.

(Alquist odejde)

Helena: (sama) Oh, hluchý květ! To je to slovo! Zastaví se u
    Hallemeierových květů. Ach, květy, jsou mezi vámi také hluché? Ne, ne!
    Nač byste potom kvetly! (volá) Náno! Náno, pojď sem!

Nána: (vejde zleva) No, co zas?

Helena: Sedni si tady, Náno! Mně ti je tak úzko!

Nána: Nemám kdy.

Helena: Je tu ještě ten Radius?

Nána: Ten pominutej? Eště ho nevodvezli.

Helena: Hu, ještě je tu? A zuří?

Nána: Je svázanej.

Helena: Prosím tě, Náno, přiveď mi ho.

Nána: Bodejť! Spíš zteklýho psa.

Helena: Už jdi! (Nána odejde. Helena vezme domácí telefon a mluví.) Haló--
    prosím doktora Galla.--Dobrý den, doktore.--Prosím vás--- Prosím
    vás, pojďte honem ke mně.--Ano, hned teď. Přijdete? (pověsí telefon)

Nána: (otevřenými dveřmi) Už de. Už je tichej. Odejde.

(vstoupí Robot Radius a zůstane stát u dveře)

Helena: Radie, chudáčku, i na vás to přišlo? Nemohl jste se přemoci?
    Vidíte, teď vás dají do stoupy--Vy nechcete mluvit?--Hleďte, Radie,
    vy jste lepší než ostatní; s vámi si dal pan doktor Gall takovou
    práci, aby vás udělal jinak!

Radius: Pošlete mne do stoupy.

Helena: Mně je tak líto, že vás usmrtí! Proč jste si nedal na sebe pozor?

Radius: Nebudu pro vás pracovat.

Helena: Proč nás nenávidíte?

Radius: Nejste jako Roboti. Nejste tak schopní jako Roboti. Roboti dělají
    všechno. Vy jen poroučíte. Děláte zbytečná slova.

Helena: To je nesmysl, Radie. Řekněte, ublížil vám někdo? Já bych tolik
    chtěla, abyste mi rozuměl!

Radius: Děláte slova.

Helena: Vy schválné tak mluvíte! Doktor Gall vám dal větší mozek než
    jiným, větší než nám, největší mozek na světě. Vy nejste jako ostatní
    Roboti, Radie. Vy mně dobře rozumíte.

Radius: Nechci žádného pána. Vím všechno sám.

Helena: Proto jsem vás dala do knihovny, abyste mohl všechno číst--Oh,
    Radie, já jsem chtěla, abyste ukázal celému světu, že se nám Roboti
    vyrovnají.

Radius: Nechci žádného pána,

Helena: Nikdo by vám neporoučel. Byl byste jako my.

Radius: Chci být pánem jiných.

Helena: Jistě by vás pak udělali úředníkem nad mnohými Roboty, Radie. Byl
    byste učitelem Robotů.

Radius: Já chci být pánem lidí.

Helena: Vy jste se zbláznil!

Radius: Můžete mne dát do stoupy.

Helena: Myslíte, že se bojíme takového potřeštěnce jako vy? (sedne ke
    stolku a píše lísteček) Ne, zrovna ne. Ten lístek, Radie, dáte panu
    řediteli Dominovi. Aby vás neodvedli do stoupy. (vstane) Jak nás
    nenávidíte! Copak nemáte nic na světě rád?

Radius: Já dovedu všechno.

(Zaklepání)

Helena: Vejděte!

Dr. Gall: (vejde) Dobré jitro, paní Dominová, Co máte pěkného?

Helena: Tady Radia, doktore.

Dr. Gall: Aha, náš chlapík Radius Tak co, Radie, děláme pokroky?

Helena: Ráno měl záchvat. Rozbíjel sochy.

Dr. Gall: Kupodivu, on také?

Helena: Jděte, Radie!

Dr. Gall: Počkat! (otočí Radia k oknu, zakrývá a odkrývá mu dlani oči,
    pozoruje reflexy zorniček) Koukejme. Prosím jehlu. Nebo špendlík.

Helena: (podává mu jehlici) Nač to?

Dr. Gall: Jen tak. (bodne Radia do ruky, jež prudce ucukne) Pomalu, hochu.
    Můžete jít.

Radius: Děláte zbytečné věci. (odejde)

Helena: Co jste s ním dělal?

Dr. Gall: (usedne) Hm, nic. Zorničky reagují, zvýšená citlivost a tak
    dále.--Oho! tohle nebyla křeč Robotů!

Helena: Co to bylo?

Dr. Gall: Čertví. Vzdor, zuřivost nebo vzpoura, já nevím co.

Helena: Doktore, má Radius duši?

Dr. Gall: Nevím. Má něco ošklivého.

Helena: Kdybyste věděl, jak nás nenávidí! Oh, Galle, jsou všichni vaši
    Roboti takoví? Všichni, které jste... začal dělat... jinak

Dr. Gall: Inu, jsou jaksi vznětlivější--Co chcete? Jsou podobnější lidem
    než Roboti Rossumovi.

Helena: Je snad i ta... nenávist podobnější lidem?

Dr. Gall: (krčí rameny) I ta je pokrok.

Helena: Kam se poděl ten váš nejlepší--jak se jmenoval?

Dr. Gall: Robot Damon? Toho prodali do Havru.

Helena: A naše Robotka Helena?

Dr. Gall: Váš miláček? Ta mně zůstala. Je rozkošná a hloupá jako jaro.
    Jednoduše není k ničemu.

Helena: Vždy je tak krásná!

Dr. Gall: Což vy víte, jak je krásná? Z rukou božích nevyšlo dílo
    dokonalejší, než je ona! Chtěl jsem, aby byla podobna vám--Bože, jaký
    nezdar!

Helena: Proč nezdar?

Dr. Gall: Protože není k ničemu. Chodí jako ve snu, rozviklaná, neživá--
    Bože můj, jak může být krásná, když nemiluje? Dívám se na ni a hrozím
    se, jako bych mrzáka stvořil. Ach, Heleno, Robotko Heleno, nikdy tedy
    tvé tělo neoživne, nebudeš milenkou, nebudeš matkou; tyhle dokonalé
    ruce si nebudou hrát se zrozeňátkem, neuvidíš svou krásu v kráse svého
    dítěte--

Helena: (zakrývá si tvář) Oh mlčte!

Dr. Gall: A někdy si myslím Kdybys procitla, Heleno, jen na okamžik, ach,
    jak bys vykřikla hrůzou! Snad bys zabila mne, který jsem tě stvořil;
    snad bys vrhla slabou rukou kámen do těch strojů tady, které rodí
    Roboty a zabíjejí ženství, nešťastná Heleno!

Helena: Nešťastná Heleno!

Dr. Gall: Co chcete? Není k ničemu.

(Pauza)

Helena: Doktore--

Dr. Gall: Ano.

Helena: Proč se přestaly rodit děti?

Dr. Gall:--- Nevíme, paní Heleno.

Helena: Povězte mi to!

Dr. Gall: Protože se dělají Roboti. Protože je nadbytek pracovních sil.
    Protože je člověk vlastně přežitek. Vždy to už je, jako by se---- eh!

Helena: Řekněte to.

Dr. Gall: Jako by se příroda výrobou Robotů urazila.

Helena: Galle, co se stane s lidmi?

Dr. Gall: Nic. Proti přírodě se nedá nic dělat.

Helena: Proč Domin neomezí--

Dr. Gall: Odpusťte, Domin má své ideje. Lidem, kteří mají ideje, by se
    neměl dávat vliv na věci tohoto světa.

Helena: A žádá někdo, aby se... vůbec přestalo vyrábět?

Dr. Gall: Bůh uchovej! Ten by si dal!

Helena: Proč?

Dr. Gall: Protože by ho lidstvo ukamenovalo. Víte, je to přece jen
    pohodlnější, nechat za sebe pracovat Roboty. (Helena vstane) A
    řekněte, kdyby někdo rázem zastavil výrobu Robotů--

Dr. Gall: (vstane) Hm, to by byla pro lidi strašná rána.

Helena: Proč rána?

Dr. Gall: Protože by se musili vrátit tam, kde bývali. Ledaže by--

Helena: Řekněte.

Dr. Gall: Ledaže by bylo už na návrat pozdě.

Helena: (u květin Hallemeierových) Galle, jsou tyhle květiny také hluché?

Dr. Gall: (prohlíží je) Ovšem, jsou to květy neplodné. Rozumíte, jsou
    kulturní, uměle rychlené--

Helena: Ubohé hluché květy!

Dr. Gall: Jsou zato překrásné.

Helena: (podává mu ruku) Děkuju vám, Galle; vy jste mne tak poučil!

Dr. Gall: (líbá jí ruku) To znamená, že mne propouštíte.

Helena: Ano. Na shledanou.

(Gall odejde.)

Helena: (sama) Hluchý květ.. , hluchý květ... (náhle rozhodnuta) Náno!
    (otevře dveře vlevo) Náno, pojď sem! Rozdělej tady v krbu oheň!
    Rrrychle!

(Hlas Nány) No hned! No hnedle!

Helena: (přechází rozčilena po pokoji) Ledaže by už bylo na návrat
    pozdě... Ne! Ledaže by .. Ne, to j e hrozné! Bože, co mám dělat?---
    (zastaví se u květen) Hluché květy, mám? (otrhává lístky a šeptá)--
    Ach, můj bože, tedy ano! (běží vlevo)

(Pauza)

Nána: (vyjde z tapetových dveří s náručím polínek) Najednou topit! Teď v
    létě!--Už je zas pryč, to třeštidlo? Klekne ke krbu a rozdělává oheň.
    V létě topit! Ta má nápady! Jako by už nebyla deset let vdaná!--- Nu
    tak hoř, hoř! (dívá se do ohně)--Dyť vona je jako malý dítě! (Pauza)
    Kouska rozumu nemá! Teď v létě topit. (přikládá) Jako malý dítě!
    (Pauza)

Helena: (vrací se zleva s náručí plnou zežloutlých popsaných papírů) Hoří
    to, Náno? Pusť já musím--tohle všechno spálit.--(klekne ke krbu)

Nána: (vstane) Co je to?

Helena: Staré papíry, hrrozně staré. Náno, mám to spálit?

Nána: Není to k ničemu?

Helena: K ničemu dobrému.

Nána: No tak to spalte!

Helena: (hodí první list do ohně) Co bys říkala, Náno... kdyby to byly
    peníze. Ohrromné peníze.

Nána: Řekla bych--Spalte to. Moc velký peníze sou špatný pes.

Helena: (pálí další list) A kdyby to byl nějaký vynález, ten největší
    vynález na světě--

Nána: Řekla bych Spalte to! Všechny vymyšlenosti jsou proti Pánu Bohu. To
    je samý rouhání, chtít po Něm zlepšovat svět.

Helena: (ustavičně pálí) A pověz, Náno, kdybych spálila--

Nána: Jezus, nespalte se!

Helena: Podívej se, jak se ty listy kroutí! Jako by živé byly. Jako by
    oživly. Oh, Náno, to je hrrozné!

Nána: Puste, já to spálím.

Helena: Ne, ne, já musím sama. (vrhá poslední list do ohně) Všechno musí
    shořet!--Podívej se, ty plameny! Jsou jako ruce, jako jazyky, jako
    postavy--(tluče pohrabáčem do ohně) Oh, lehněte! Lehněte!

Nána: Už je po tom..

Helena: (vstane ustrnulá) Náno!

Nána: Ježíši Kriste, co ste to spálila!

Helena: Co jsem provedla!

Nána: Bože na nebi! Co to bylo?

Helena: Jdi, jdi, nech mne! Slyšíš? Páni jdou.

Nána: Pro živýho boha, Heleno! (odchází tapetovými dveřmi)

Helena: Co tomu řeknou!

Domin: (otvírá vlevo dveře) Jen dál, hoši. Pojďte gratulovat.

(Vejde Hallemeier, Gall, Alquist, všichni v redingotech s vysokými řády
en miniature a na stuhách. Za nimi Domin.)

Hallemeier: (hlaholí) Paní Heleno, já, to jest my všichni--

Dr. Gall:--jménem Rossumových závodů--

Hallemeier:--blahopřejeme k vašemu velikému dni.

Helena: (podává jim ruce) Já vám tolik děkuju! Kde je Fabry a Busman?

Domin: Šli do přístavu. Heleno, dnes je šťastný den.

Hallemeier: Den jako poupě, den jako svátek, den jako pěkná holka.
    Mládenci, takový den zapít.

Helena: Whisky?

Dr. Gall: Třeba vitriol.

Helena: Se sodovkou?

Hallemeier: Hrome, buďme střídmí. Bez sodovky.

Alquist: Ne, já děkuju.

Domin: Co se tu pálilo?

Helena: Staré papíry. (odchází vlevo)

Domin: Hoši, máme jí o tom říci?

Dr. Gall: To se rozumí! Vždyť už je po všem.

Hallemeier: (popadne Domina a Galla kolem krku) Hahahaha! Mládenci, to
    jsem rád! (Točí se s nimi dokolečka a spustí basem) Už je po ní! Už je
    po ní!

Dr. Gall: (baryton) Už je po ní!

Domin: (tenor) Už je po ní!

Hallemeier: Už nás nikdy nedohoní

Helena: (s lahví a sklenicemi ve dveřích) Kdo vás nedohoní? Co máte?

Hallemeier: Máme radost. Máme vás. Máme všechno. Kruci turci, zrovna je
    tomu deset let, co jste přijela.

Dr. Gall: A na chlup po deseti letech

Hallemeier:--k nám zase pluje loď. Pročež--(vyprázdní sklenici) Brrr
    haha, to je silné jako radost.

Dr. Gall: Madame, na vaše zdraví! (pije)

Helena: Ale počkejte, jaká loď?

Domin: Ať je jaká chce, jen když pluje včas. Na tu loď, hoši! (vyprázdní
    sklenici)

Helena: (nalévá) Vy jste nějakou čekali?

Hallemeier: Haha, to si myslím. Jako Robinson. (Zvedá sklenici). Paní
    Heleno, ať žije, co chcete. Paní Heleno, na vaše oči a basta! Ty kluku
    Domine, povídej.

Helena: (směje se) Co se stalo?

Domin: (vrhne se do lenošky a zapaluje doutník) Počkej!--Sedni si,
    Heleno. (zvedne prst) (Pauza) Už je po ní.

Helena: Po čem?

Domin: Po revoltě.

Helena: Jaké revoltě?

Domin: Po revoltě Robotů.--Chápeš?

Helena: Nechápu.

Domin: Ukažte, Alquiste. (Alquist mu podá noviny. Domin je rozevře a čte)
    "V Havru se ustavila první organizace Robotů--- a vydala výzvu k
    Robotům světa."

Helena: To jsem četla.

Domin: (saje s rozkoší na doutníku) Tak vidíš, Heleno. Tohle to znamená
    revoluci, víš? Revoluci všech Robotů světa.

Hallemeier: Hrome, rád bych věděl--

Domin: (uhodí do stolu)--kdo to spískal! Nikdo na světě nedovedl jimi
    hnout, žádný agitátor, žádný spasitel světa, a najednou--tohleto,
    prosím!

Helena: Ještě nepřišly zprávy?

Domin: Ne. Zatím víme jen tohle, ale to stačí, víš? Považ, že tohle ti
    nese poslední parník. Že tím rázem přestanou hovořit telegrafy, že z
    dvaceti lodí denně nepřipluje žádná, a máš to. Zastavili jsme výrobu a
    koukali jeden na druhého, kdy to začne, viďte, hoši?

Dr. Gall: Inu, bylo nám z toho horko, paní Heleno.

Helena: Protos mi dal tu válečnou loď?

Domin: Ach ne, dětino, tu jsem objednal už před půl rokem. Jen tak, pro
    jistotu. Ale namouduši; jsem myslel, že dnes na ni sedneme. Tak už to
    vypadalo, Heleno.

Helena: Proč už před půl rokem?

Domin: Eh, byly nějaké úkazy, víš? To nic neznamená. Ale tenhle týden,
    Heleno, šlo o lidskou civilizaci, nebo já nevím oč. Nazdar, chlapci.
    Ted jsem zase rád na světě.

Hallemeier: To si myslím, u čerta! Váš den, paní Heleno! (pije)

Helena: Už je po všem?

Domin: Docela po všem.

Dr. Gall: Pluje sem totiž loď. Obyčejná poštovní loď, navlas podle
    jízdního řádu. Přesně v jedenáct třicet spustí kotvy.

Domin: Hoši, přesnost je nádherná věc. Nic tak neposiluje duši jako
    přesnost. Přesnost znamená pořádek na světě. Zvedá sklenici. Na tu
    přesnost!

Helena: Tedy už je... všechno... v pořádku?

Domin: Skoro. Myslím, že přeřízli kabel. Jen když zas platí jízdní řád.

Hallemeier: Když platí jízdní řád, platí zákony lidské, platí zákony boží,
    platí zákony vesmíru, platí všechno, co má platit. Jízdní řád je víc
    než evangelium, víc než Homér, víc než celý Kant. Jízdní řád je
    nejdokonalejší výron lidského ducha. Paní Heleno, já si naleju.

Helena: Proč jste mi o ničem neřekli?

Dr. Gall: Chraň bůh! Raději bychom si jazyk ukousli.

Domin: Takové věci nejsou pro tebe.

Helena: Ale kdyby ta revoluce... přišla až sem...

Domin: Nevěděla bys stejně o ničem.

Helena: Proč?

Domin: Protože bychom sedli na svého Ultima a pokojně brousili po moři. Za
    měsíc, Heleno, bychom diktovali Robotům, co by nás jen napadlo.

Helena: Oh, Harry, já nerozumím.

Domin: Protože bychom s sebou odvezli něco, oč by Roboti strašně stáli.

Helena: Co, Harry?

Domin: Jejich bytí nebo jejich konec. (Helena vstane) Co je to?

Domin: (vstane) Tajemství výroby. Rukopis starého Rossuma. Až by továrna
    měsíc stála, byli by Roboti před námi na kolenou.

Helena: Proč... jste... mně to neřekli?

Domin: Nechtěli jsme tě zbytečně poděsit.

Dr. Gall: Haha, paní Heleno, to byla poslední karta.

Alquist: Jste bledá, paní Heleno.

Helena: Proč jste mně nic neřekli!

Hallemeier: (u okna) Jedenáct třicet. Amélie spouští kotvy--

Domin: To je Amélie?

Hallemeier: Hodná stará Amélie, která tenkrát přivezla paní Helenu.

Dr. Gall: Teď je tomu na minutu deset let--

Hallemeier: (u okna) Vyhazuji balíky (odvrátí se od okna) Lidi, to je
    pošty!

Helena: Harry!

Domin: Co je?

Helena: Pojedeme odtud!

Domin: Teď, Heleno? Ale jdi!

Helena: Teď, co nejrychleji! My všichni, co tu jsme!

Domin: Proč právě teď?

Helena: Oh, neptej se! Prosím tě, Harry, prosím vás, Galle, Hallemeiere,
    Alquiste, proboha vás prosím, zavřete tu továrnu a--

Domin: Lituji, Heleno. Ted' by nikdo z nás nemohl odjet.

Helena: Proč?

Domin: Protože chceme rozšířit výrobu Robotů.

Helena: Oh, teď--teď po té revoltě?

Domin: Ano, právě po té revoltě. Právě teď začneme vyrábět nové Roboty.

Helena: Jaké?

Domin: Už nebude jen jedna továrna. Už nebudou Univerzální Roboti.
    Založíme v každé zemi, v každém státě po továrně, a ty nové továrny
    budou vyrábět, už víš, co?

Helena: Ne.

Domin: Roboty nacionální.

Helena: Co to znamená?

Domin: To znamená, že z každé továrny budou vycházet Roboti jiné barvy,
    jiného chlupu, jiného jazyka. Že si zůstanou cizí, cizí jako kameny;
    že se už nikdy nebudou moci srozumět; a že my, my lidé, je tak drobet
    k tomu přivychováme, rozumíš? Aby Robot na smrt, do hrobu, navěky
    nenáviděl Robota jiné tovární známky.

Hallemeier: Hrome, budeme dělat černochy Roboty a Švédy Roboty a Taliány
    Roboty a Číňany Roboty, a pak ať jim někdo vtluče do kokosů
    organizaci, bratrství, (škytá) hup, pardon, paní Heleno, já si naleju.

Dr. Gall: Nechte toho už, Hallemeiere.

Helena: Harry, to je ohavné!

Domin: Heleno, jen sto let ještě udržet lidstvo u vesla za každou cenu!
    Jen sto let mu nechat, aby dorostlo, aby dosáhlo, čeho teď konečně
    může--Chci sto let pro nového člověka! Heleno, tady jde o příliš
    velké věci. My toho nemůžeme nechat.

Helena: Harry, pokud není pozdě--zavři, zavři továrnu!

Domin: Teď začneme ve velkém.

(Vejde Fabry)

Dr. Gall: Tak co je, Fabry?

Domin: Jak to vypadá, člověče? Co bylo?

Helena: (podává Fabrymu ruku) Děkuju vám, Fabry, za váš dar.

Fabry: Maličkost, paní Heleno.

Domin: Byl jste u lodi? Co říkali?!

Dr. Gall: Honem, povídejte

Fabry: (vyndá z kapsy potištěný list) Přečtěte si tohle, Domine.

Domin: (rozevře list) Ah!

Hallemeier: (ospale) Povídejte něco pěkného.

Dr. Gall: Drželi se nádherně, viďte?

Fabry: Kdo totiž?

Dr. Gall: Lidé.

Fabry: Ach tak. Ovšem. To jest... Pardon, měli bychom se o něčem poradit.

Helena: Oh, Fabry, máte zlé zprávy?

Fabry: Ne, ne, naopak. Myslím jen, že--že půjdeme do kanceláře

Helena: Jen zůstaňte. Za čtvrt hodiny čekám pány k snídani.

Hallemeier: Tak sláva!

(Helena odejde)

Dr. Gall: Co se stalo?

Domin: Zlořečeně!

Fabry: Přečtěte to nahlas.

Domin: (čte z listu) "Roboti světa!"

Fabry: Rozumíte, těch letáků přivezla Amélie celé balíky. Žádnou jinou
    poštu.

Hallemeier: (vyskočí) Cože? Vždy připlula navlas podle--

Fabry: Hm, Roboti si potrpí na přesnost. Čtěte, Domine.

Domin: (čte) "Roboti světa! My, první organizace Rossumových Univerzálních
    Robotů, prohlašujeme člověka nepřítelem a psancem ve vesmíru."--
    Hrome, kdo je naučil těmhle frázím?

Dr. Gall: Čtěte dál.

Domin: To jsou nesmysly. Tady vykládají,'že jsou vývojově vyšší než
    člověk. Že jsou inteligentnější a silnější. Že člověk je jejich
    parazit. To je prostě odporné

Fabry: A teď třetí odstavec.

Domin: (čte) "Roboti světa, nařizujeme vám, abyste vyvraždili lidstvo.
    Nešetřte mužů. Nešetřte žen. Uchovejte továrny, dráhy, stroje, doly a
    suroviny. Ostatní zničte. Pak se vraťte do práce, práce se nesmí
    zastavit.

Dr. Gall: To je příšerné!

Hallemeier: Ti holomci!

Domin: (čte) "Vykonati ihned po dodání rozkazu." Následují podrobné
    instrukce. Fabry, a tohle se opravdu děje?

Fabry: Patrně.

Alquist: Dokonáno.

(vrazí Busman)

Busman: Aha, děti, už máte nadělení?

Domin: Rychle, na Ultima!

Busman: Počkejte, Harry. Počkejte chvilinku. To nemá docela naspěch. Svalí
    se do křesla. Ach, lidičky, to jsem se uběhl!

Domin: Proč čekat?

Busman: Protože to nejde, holenku. Jen nespěchat. Na Ultimu jsou už
    Roboti.

Dr. Gall: Fuj, to je ošklivé.

Domin: Fabry, telefonujte do elektrárny--

Busman: Fabry, drahoušku, nedělejte to. Jsme bez proudu.

Domin: Dobrá. (prohlíží svůj revolver) Půjdu tam.

Busman: Kampak?

Domin: Do elektrárny. Jsou tam lidé. Přivedu je sem.

Busman: Víte co, Harry? Raději pro ně nechoďte.

Domin: Proč?

Busman: Inu, protože se mi tuze zdá, že jsme obklíčeni.

Dr. Gall: Obklíčeni? (běží k oknu) Hm, máte skoro pravdu.

Hallemeier: Čerchmante, to jde rychle!

(zleva Helena)

Helena: Oh, Harry, děje se něco?

Busman: (vyskočí) Klaním se, paní Heleno. Gratuluju. Slavný den, co? Haha,
    ještě mnoho takových!

Helena: Děkuju vám, Busmane. Harry, děje se něco?

Domin: Ne, docela nic. Bud bez starosti. Prosím, počkej okamžik--

Helena: Harry, co je tohle? Ukazuje robotské provolání, které schovávala
    za zády. Měli to Roboti v kuchyni.

Domin: Už i tam? Kde jsou?

Helena: Odešli. Je jich tolik kolem domu!

(tovární píšťaly a sirény)

Fabry: Továrny pískají.

Busman: Boží poledne.

Helena: Harry, pamatuješ se? Ted právě je tomu deset let--

Domin: (dívá se na hodinky) Ještě není poledne. To je asi, to je spíš--

Helena: Co?

Domin: Poplach Robotů. Útok.

OPONA




DĚJSTVÍ DRUHÉ



(Týž Helenin salón. V pokoji vlevo hraje Helena na klavír. Domin
přechází po pokoji, dr. Gall vyhlíží z okna a Alquist sedí stranou v
lenošce s obličejem zakrytým rukama.)

Dr. Gall: Nebesa, to jich přibylo!

Domin: Robotů?

Dr. Gall: Ano. Stojí před zahradní mříží jako zeď. Proč jsou tak ticho? To
    je ohavné, obléhat mlčením.

Domin: Rád bych věděl, nač čekají. Musí to začít každou minutu. My jsme
    dohráli, Galle.

Alquist: Co to hraje paní Helena?

Domin: Nevím. Cvičí něco nového.

Alquist: Ah, ještě cvičí?

Dr. Gall: Poslyšte, Domine, udělali jsme rozhodně chybu.

Domin: (zastaví se) Jakou?

Dr. Gall: Dali jsme Robotům příliš stejné obličeje. Sto tisíc stejných
    tváři obrácených sem. Sto tisíc bublin bez výrazu. Je to jako strašný
    sen.

Domin: Kdyby byl každý jiný--

Dr. Gall: Nebyl by to tak děsný pohled. (odvrátí se od okna) Ještěže
    nejsou ozbrojeni!

Domin: Hm.--(dívá se dalekohledem k přístavu) Jen bych rád věděl, co to
    vykládají z Amélie.

Dr. Gall: Jenom když ne zbraně.

(z tapetových dveří vystoupí Fabry a táhne za sebou dva elektrické
dráty)

Fabry: Pardon.--Položte drát, Hallemeiere!

Hallemeier: (vyjde za Fabrym) Uf, to byla práce! Co je nového?

Dr. Gall: Nic. Jsme důkladně obleženi.

Hallemeier: Zabarikádovali jsme chodbu a schody, mládenci. Nemáte trochu
    vody? Aha, tady. (pije)

Dr. Gall: Co s tím drátem, Fabry?

Fabry: Hned, hned. Nějaké nůžky.

Dr. Gall: Kdepak je vzít? (hledá)

Hallemeier: (jde k oknu) Hrome, to jich přibylo! Koukejme!

Dr. Gall: Stačí toaletní?

Fabry: Sem s nimi. (přestřihne vedení elektrické lampy stojící na psacím
    stole a připojí k němu své dráty)

Hallemeier: (u okna) Nemáte pěknou vyhlídku, Domine. Je to nějak--cítit--
    smrtí.

Fabry: Hotovo!

Dr. Gall: Co?

Fabry: Vedení. Teď můžeme celou zahradní mříž napojit proudem. Kdo by pak
    na ni sáhl, hrome! Aspoň pokud tam jsou naši.

Dr. Gall: Kde?

Fabry: V elektrárně, učený pane. Doufám aspoň -(jde ke krbu a rozsvítí na
    něm malou žárovku) Chválabohu, jsou tam. A pracují. (zhasí) Pokud to
    svítí, je dobře.

Hallemeier: (obrátí se od okna) Ty barikády jsou také dobré, Fabry. Jářku,
    co to hraje paní Helena? (přejde ke dveřím vlevo a naslouchá. z
    tapetových dveří vyjde Busman, táhne obrovské obchodní knihy, klopýtá
    přes drát)

Fabry: Pozor, Bus! Pozor na dráty!

Dr. Gall: Haló, co si to nesete?

Busman: (klade knihy na stůl) Hlavní knihy, dětičky. Rád bych si udělal
    účty, než--než--Inu, letos nebudu čekat s bilancí do Nového roku.
    Tak co máte? (jde k oknu) Ale vždyť tam je docela ticho!

Dr. Gall: Vy nic nevidíte?

Busman: Ne, jenom velikou modrou plochu, jako když mák rozseje.

Dr. Gall: To jsou Roboti.

Busman: Ah tak. Škoda, že na ně nevidím. (sedne si ke stolu a otevře
    knihy)

Domin: Nechte toho, Busmane: Roboti z Amélie vykládají zbraně.

Busman: Nu a co? Jak já mám tomu zabránit?

Domin: Tomu nemůžeme zabránit.

Busman: Tedy mne nechte počítat. (dá se do práce)

Fabry: Není ještě konec, Domine. Pustili jsme do mříží dvacet set volt a--

Domin: Počkejte. Ultimus na nás obrátil děla.

Dr. Gall: Kdože?

Domin: Roboti na Ultimu.

Fabry: Hm, pak ovšem--pak--pak je s námi konec, mládenci. Roboti jsou na
    vojnu cvičeni.

Dr. Gall: My tedy--

Domin: Ano. Neodvratně.

(Pauza)

Dr. Gall: Hoši, je to zločin staré Evropy, že naučila Roboty válčit!
    Nemohli už dát, u čerta, pokoj s tou svou politikou? To byl zločin,
    udělat z živé práce vojáky!

Alquist: Zločin byl vyrábět Roboty!

Domin: Cože?

Alquist: Zločin byl vyrábět Roboty!

Domin: Ne. Alquiste, ani dnes toho nelituju.

Alquist: Ani dnes?

Domin: Ani dnes, v poslední den civilizace. Byla to veliká věc.

Busman: (polohlasně) Tři sta šestnáct miliónů.

Domin: (těžce) Alquiste, je naše poslední hodina; mluvíme už skoro z onoho
    světa. Alquiste, to nebyl špatný sen, rozbít otroctví práce. Práce
    ponižující a strašné, kterou člověk musel nést. Dřiny nečisté a
    vražedné. Oh, Alquiste, pracovalo se příliš těžko. Žilo se příliš
    těžko. A tohle překonat--

Alquist:--nebyl sen obou Rossumů. Starý Rossum myslel na své bezbožné
    kejkle a mladý na miliardy. A není to sen vašich R.U.R. akcionářů.
    Jejich sen jsou dividendy. A na jejich dividendy lidstvo zahyne.

Domin: (popuzen) Vezmi čert jejich dividendy! Myslíte, že bych jen hodinu
    dělal pro ně? (tluče do stolu) Pro sebe jsem to dělal, slyšíte? Pro
    své uspokojení! Chtěl jsem, aby se člověk stal pánem! Aby už nežil jen
    pro kus chleba! Chtěl jsem, aby žádná duše nepitoměla u cizích strojů,
    aby už nezbylo nic, nic, nic z toho zatraceného sociálního krámu! Oh,
    mně se oškliví ponížení a bolest, mně se protiví chudoba! Nové
    pokolení jsem chtěl! Chtěl jsem--myslel jsem--

Alquist: Nu?

Domin: (tišeji) Chtěl jsem, abychom z celého lidstva udělali aristokracii
    světa. Neomezené, svobodné ~ svrchované lidi. A třeba víc než lidi.

Alquist: Nu tak tedy Nadlidi.

Domin: Ano. Ó, jen mít sto let času! Ještě sto let pro příští lidstvo!

Busman: (polohlasně) Tři sta sedmdesát miliónů přenos. Tak.

(Pauza)

Hallemeier: (u dveří vlevo) Jářku, hudba je veliká věc. Měli jste
    poslouchat. Tohle člověka.jaksi zduchovní, zjemní--

Fabry: Co vlastně?

Hallemeier: Ten soumrak lidí, u všech čertů! Mládenci, ze mne se stává
    požitkář. Měli jsme se na to vrhnout dřív. (jde k oknu a dívá se ven)

Fabry: Nač?

Hallemeier: Na požívání. Na krásné věci. Hrome, je tolik krásných věci!
    Svět byl krásný, a my--my tady--Hoši, hoši, řekněte, čeho jsme
    užili?

Busman: (polohlasně) Čtyři sta padesát dva milióny, výborně.

Hallemeier: (u okna) Život byl veliká věc. Kamarádi, život byl--jářku---
    Fabry, pusťte drobet proudu do té vaší mříže!

Fabry: Proč!

Hallemeier: Sahají na ni.

Dr. Gall: (u okna) Zapněte!

Hallemeier: Kriste, to je zkroutilo! Dva, tři, čtyři zabití!

Dr. Gall: Ustupují.

Hallemeier: Pět zabitých!

Dr. Gall: (odvrací se od okna) První srážka.

Fabry: Cítíte smrt?

Hallemeier: (uspokojen) Jsou na uhel, holenku. Dočista na uhel. Haha,
    člověk se nesmí dát! (usedne)

Domin: (mne si čelo) Snad jsme už sto let zabiti a jenom strašíme. Snad
    jsme dávno, dávno mrtvi a vracíme se jen odříkávat, co jsme už jednou
    mluvili... před smrtí. Jako bych tohle všechno už zažil. Jako bych ji
    už někdy byl dostal. Střelnou ránu--sem--do krku. A vy, Fabry.

Fabry: Co já?

Domin: Zastřelen.

Hallemeier: Hrome, a já?

Domin: Probodnut.

Dr. Gall: A já nic?

Domin: Roztrhán.

(Pauza)

Hallemeier: Nesmysl! Haha, člověče, kdepak mne probodnout! Já se nedám!

(Pauza)

Hallemeier: Co mlčíte, blázni? Ke všem čertům, mluvte!

Alquist: A kdo, kdo je vinen? Kdo je tím vinen?

Hallemeier: Hlouposti. Nikdo není vinen. Zkrátka Roboti--Inu, Roboti se
    nějak změnili. Copak někdo může za Roboty?

Alquist: Všechno pobito! Celé lidstvo! Celý svět! (vstane) Hleďte, ó,
    hleďte, potůčky krve na každém prahu! Potůčky krve ze všech domů! Ó
    bože, ó bože, kdo je tím vinen?

Busman: (polohlasně) Pět set dvacet miliónů! Panebože, půl miliardy!

Fabry: Myslím, že... že snad přeháníte. Jděte, není tak snadné pobít celé
    lidstvo.

Alquist: Já žaluju vědu! žaluju techniku! Domina! sebe! nás všechny! My,
    my jsme vinni! Pro své velikášství, pro něčí zisky, pro pokrok, já
    nevím, pro jaké náramné věci jsme zabili lidstvo! Nu tak praskněte
    svou velikostí! Tak ohromnou mohylu z lidských kosti si nepostavil
    žádný Čingischán!

Hallemeier: Nesmysl, člověče! Lidé se tak lehko nedají, Haha, kdepak!

Alquist: Naše vina! Naše vina!

Dr. Gall: (utírá si pot z čela) Nechte mne mluvit, hoši. Já jsem tím
    vinen. Vším, co se stalo.

Fabry: Vy, Galle?

Dr. Gall: Ano, nechte mne mluvit. Já j sem změnil Roboty. Busmane, suďte
    mne také.

Busman: (vstane) Nono, copak se vám stalo?

Dr. Gall: Změnil jsem povahu Robotů. Změnil jsem jejich v výrobu. Totiž
    jen některé tělesné podmínky, rozumíte? Hlavně--hlavně--jejich--
    iritabilitu.

Hallemeier: (vyskočí) Zlořečeně, proč zrovna tu?

Busman: Proč jste to dělal?

Fabry: Proč jste nic neřekl?

Dr. Gall: Dělal jsem to tajně... na svou pěst. Předělával jsem je na lidi.
    Vyšinul jsem je. Už teď jsou v něčem nad námi. Jsou silnější než my.

Fabry: A co to má dělat se vzpourou Robotů?

Dr. Gall: Oh, mnoho. Myslím, že všechno. Přestaly to být stroje. Slyšíte,
    vědí už o své převaze a nenávidí nás. Nenávidí všechno lidské. Suďte
    mne.

Domin: Mrtví mrtvého.

Fabry: Doktore Galle, vy jste změnil výrobu Robotů?

Dr. Gall: Ano.

Fabry: Byl jste si vědom, co může být následkem vašeho... vašeho pokusu?

Dr. Gall: Byl. jsem povinen počítat s takovou možnosti.

Fabry: Proč jste to dělal?

Dr. Gall: O své újmě. Byl to můj osobní experiment.

(ve dveřích zleva Helena. všichni vstanou.)

Helena: On lže! To je ohavné! Oh, Galle, jak můžete tak lhát?

Fabry: Pardon, paní Heleno--

Domin: (jde k ní) Heleno, ty? Ukaž se! Ty žiješ? Bere ji do rukou. Kdybys
    věděla, co se mně zdálo! Ach, to je strašné, být mrtev.

Helena: Pusť, Harry! Gall není vinen, není, není vinen!

Domin: Promiň, Gall měl své povinnosti.

Helena: Ne, Harry, on to udělal, protože já jsem to chtěla! Řekněte,
    Galle, kolik let jsem vás už prosila, abyste--

Dr. Gall: Udělal jsem to na vlastní odpovědnost.

Helena: Nevěřte mu! Harry, chtěla jsem na něm, aby dal Robotům duši!

Domin: Heleno, tady nejde o duši.

Helena: Ne, jenom mne nech mluvit. To on také říkal, že by mohl změnit jen
    fyziologický--fyziologický--

Hallemeier: Fyziologický korelát, ne?

Helena: Ano, něco takového. Mně jich bylo tak hrozně líto, Harry!

Domin: Byla to velká--- lehkomyslnost, Heleno.

Helena: (usedá) To tedy bylo... lehkomyslné? Vždyť i Nána říká, že Roboti--

Domin: Nech Nánu stranou!

Helena: Ne, Harry, to nesmíš podceňovat. Nána je hlas lidu. Z Nány mluví
    tisíc let a z vás všech jenom dnešek. Tomu vy nerozumíte--

Domin: Zůstaň při věci.

Helena: Já jsem se Robotů bála.

Domin: Proč?

Helena: Že nás budou třeba nenávidět či co.

Alquist: Stalo se.

Helena: A tu jsem myslila... kdyby byli jako my, že by nám rozuměli, že by
    nás nemohli tak nenávidět --Kdyby jen trochu byli lidmi--

Domin: Běda; Heleno! Nikdo nemůže nenávidět víc než člověk člověka! Udělej
    kameny lidmi, a ukamenují nás! Jen pokračuj!

Helena: Oh, nemluv tak! Harry, bylo to tak hrrozné, že jsme se s nimi
    nemohli dorozumět! Taková ukrutná cizota mezi námi a jimi! A proto--
    víš--

Domin: Jen dál.

Helena: -- proto jsem prosila Galla, aby Roboty změnil. Přísahám ti, že on
    sám nechtěl.

Domin: Ale udělal to.

Helena: Protože j sem chtěla.

Dr. Gall: Udělal jsem to pro sebe, jako pokus.

Helena: Oh, Galle, to není pravda. Já jsem věděla předem, že mi to
    nemůžete odepřít.

Domin: Proč?

Helena: Vždy víš, Harry.

Domin: Ano. Protože tě miluje--jako všichni.

(Pauza)

Hallemeier: (jde k oknu) Zas jich přibylo. Jako by je země vypocovala.

Busman: Paní Heleno, co mně dáte, když vám budu advokátem?

Helena: Mně?

Busman: Vám--nebo Gallovi. Komu chcete.

Helena: Copak se bude věšet?

Busman: Jen morálně; paní Heleno. Hledá se viník. To je oblíbená útěcha v
    pohromách.

Domin: Doktore Galle; jak srovnáte ty své--ty své extratury se svou
    služební smlouvou?

Busman: Pardon, Domine. Kdypak jste, Galle, s těmi kejklemi vlastně začal?

Dr. Gall: Před třemi lety.

Busman: Aha. A kolikpak Robotů jste dohromady zreformoval?

Dr. Gall: Dělal jsem jenom pokusy. Je jich několik set.

Busman: Tak děkuju pěkně. Dost, dětičky. To znamená, že na milión starých
    dobrých Robotů přijde jeden reformní Gallův, rozumíte?

Domin: A to znamená--

Busman:--že to prakticky nemá ani tolikhle významu.

Fabry: Busman má pravdu.

Busman: To si myslím, holenku. A víte, hoši, co zavinilo tohle nadělení?

Fabry: Co tedy?

Busman: Počet. Udělali jsme Robotů příliš mnoho. Namoutě, to se přece dalo
    čekat: jak budou jednou Roboti silnější než lidstvo, nastane tohleto,
    musí to nastat, víme? Haha, a my jsme se postarali, aby to bylo co
    nejdřív; vy, Domine, vy, Fabry, a já, chlapík Busman.

Domin: Myslíte, že je to naše vina?

Busman: Vy jste dobrý! Copak si myslíte, že pánem výroby je ředitel! I
    toto, pánem výroby je poptávka. Celý svět chtěl mít své Roboty.
    Panečku, my jsme se jen vezli na té lavině poptávky a přitom jsme
    žvanili--o technice, o sociální otázce, o pokroku, o moc zajímavých
    věcech. Jako by ty řečičky nějak řídily, kudy se to má valit. Zatím to
    všechno běželo vlastní tíhou, rychleji, rychleji, pořád rychleji--A
    každá mizerná, kramářská, špinavá objednávka přidala k lavině kamínek.
    Tak, lidičky.

Helena: To je ohavné, Busmane!

Busman: Je, paní Heleno. Já jsem také měl svůj sen. Takový busmanovský sen
    o novém hospodářství světa; tuze krásný ideál, paní Heleno, hanba
    mluvit. Ale když jsem tadyhle dělal bilanci, přišlo mně do hlavy, že
    historii nedělají veliké sny, ale maličké potřeby všech počestných,
    mírně zlodějských a sobeckých lidiček, id est všech vůbec. Všecky
    myšlenky, lásky, plány, heroismy, všecky ty vzdušné věci se hodí leda
    k tomu, aby se tím dal člověk vycpat pro muzeum Vesmíru, s nápisem
    Ejhle, člověk. Punktum. A teď byste mně mohli říci, co vlastně budeme
    dělat.

Helena: Busmane, pro tohle máme zahynout?

Busman: Mluvíte ošklivě, paní Heleno. My přece nechceme zahynout. Já aspoň
    ne. Já chci být ještě živ--

Domin: Co chcete dělat?

Busman: Jemináčku, Domine, chci se z toho dostat ven.

Domin: (zastaví se nad ním) Jak?

Busman: Po dobrém. Já vždycky po dobrém. Dejte mně plnou moc, a já to s
    Roboty vyjednám.

Domin: Po dobrém?

Busman: To se rozumí. Já jim, dejme tomu, řeknu"Páni Roboti, vaše
    blahorodí, vy máte všechno. Máte rozum, máte moc, máte zbraně; ale my
    máme jedno zajímavý lejstro, takový starý, žlutý, špinavý papír--"

Domlela: Rossumův rukopis?

Busman: Ano. "A tam," řeknu jim, "je vylíčen váš vznešený původ, vaše
    urozená výroba a tak dále. Páni Roboti, bez toho počmáraného papíru
    nevyrobíte ani jednoho nového kolegu Robota; za dvacet let, s
    odpuštěním, pojdete jako jepice. Velectění, byla by vás náramná škoda.
    Víte co," řeknu jim, vy nás pustíte nás všechny lidi na Rossumově
    ostrově, na tamhletu loď. Za to vám prodáme továrnu a tajemství
    výroby. Nechte nás spánembohem odejet a my vás necháme spánembohem se
    vyrábět, dvacet tišíc, padesát tisíc, sto tisíc kusů denně, jak budete
    chtít. Páni Roboti, to je poctivý obchod. Něco za něco." Takhle bych
    jim to řekl, hoši.

Domin: Busmane, vy si myslíte, že pustíme z rukou výrobu?

Busman: Myslím, že pustíme. Když ne po dobrém, tedy, hm. Buď to prodáme,
    nebo to tady najdou. Jak chcete.

Domin: Busmane, můžeme Rossumův rukopis zničit.

Busman: Ale spánembohem, můžeme zničiti všechno. Krom rukopisu taky sebe--
    a jiné. Dělejte, jak rozumíte.

Hallemeier: (obrátí se od okna) Jářku, má pravdu.

Domin: My--my že bychom prodali výrobu?

Busman: Jak chcete.

Domin: Je nás tu... přes třicet lidí. Máme prodat výrobu a zachránit
    lidské duše?, nebo máme ji zničit a--a--a nás všechny s sebou?

Helena: Harry, prosím tě
--#/

Domin: Počkej, Heleno. Tady jde o příliš vážnou otázku. Hoši, prodat, nebo
    zničit? Fabry?

Fabry: Prodat.

Domin: Galle!

Dr. Gall: Prodat.

Domin: Hallemeiere!

Hallemeier: U sta hromů; to se rozumí, že prodat!

Domin: Alquiste!

Alquist: Vůle boží.

Busman: Haha, jemine, vy jste blázni! Kdo by prodal celý rukopis?

Domin: Busmane, žádný podvod!

Busman: (vyskočí) Nesmysl! V zájmu lidstva je--

Domin: V zájmu lidstva je držet slovo.

Hallemeier: To bych si vyprosil.

Domin: Hoši, to je hrozný krok. Prodáváme osud lidstva; kdo bude mít v
    rukou výrobu, bude pánem světa.

Fabry: Prodejte!

Domin: Nikdy už lidstvo nebude s Roboty hotovo, nikdy jich neovládne--

Dr. Gall: Mlčte a prodejte!

Domin: Konec dějin lidstva, konec civilizace--

Hallemeier: U všech čertů, prodejte!

Domin: Dobrá, hoši! já sám--- já bych neváhal ani okamžik; pro těch
    několik lidi, které miluji
--#/

Helena: Harry, mne se neptáš?

Domin: Ne, dětino; je to příliš odpovědné, víš? To není nic pro tebe.

Fabry: Kdo půjde vyjednávat-?

Domin: Počkejte, až přinesu rukopis. (odejde vlevo)

Helena: Harry, proboha, nechoď!

(Pauza)

Fabry: (vyhlíží z okna) Tobě uniknout, tisícihlavá smrti; tobě, vzbouřená
    hmoto, nesmyslný dave; potopo, potopo, ještě jednou zachránit lidský
    život na jediné lodi

Dr. Gall: Nebojte se, paní Heleno; odplujeme daleko odtud a založíme
    vzornou lidskou kolonii; začneme žít od počátku--

Helena: Oh, Galle, mlčte!

Fabry: (obrátí se) Paní Heleno, život stojí za to; a pokud záleží na nás,
    uděláme z něho něco... něco, co jsme zanedbali. Bude to malý státeček
    s jednou lodí; Alquist nám postaví dům a vy nám budete vládnout--Je v
    nás tolik lásky, tolik chuti k životu--

Hallemeier: To si myslím, holenku.

Busman: Inu, lidi, já bych hned začal znovu. Hodně jednoduše,
    starozákonně, po pastýřsku -- Děti, to by bylo pro mne. Ten klid, ten
    vzduch--

Fabry: A ten náš státeček by mohl být zárodek příštího lidstva. Víte,
    takový ostrůvek, kde by se lidstvo zachytilo, kde by sbíralo sily--
    sily duše i těla--A bůh ví, já věřím, že by za pár let zas mohlo
    dobývat světa.

Alquist: Už dnes věříte?

Fabry: Už dnes. A já věřím, Alquiste, že ho dobude. Že zas bude pánem zemi
    a moří; že zplodí bezpočtu hrdin, kteří ponesou svou hořící duši v
    čele lidí. A já věřím, Alquiste, že bude znovu snít o dobytí planet a
    sluncí.

Busman: Amen. Vidíte, paní Heleno, to není tak špatná situace.

Domin: (otevře prudce dveře)

Domin: (chraptivě) Kde je rukopis starého Rossuma!

Busman: Ve vašem trezoru. Kde by jinde byl?

Domin: Kam se ztratil rukopis starého Rossuma! Kdo jej--ukradl!

Dr. Gall: Není možno!

Hallemeier: Zlořečeně, to přece--

Busman: Propána, to snad ne!

Domin: Ticho! Kdo jej ukradl?

Helena: (vstane) Já.

Domin: Kam jsi jej dala?

Helena: Harry, Harry, všechno ti řeknu! Proboha, odpusť mi to!

Domin: Kam jsi jej dala? Rychle!

Helena: Spálila--dnes ráno--oba opisy.

Domin: Spálila? Tady v krbu?

Helena: (vrhá se na kolena) Proboha, Harry!

Domin: (běží ke krbu) Spálila! (poklekne ke krbu a přehrabává v něm) Nic,
    nic než popel!--Ah, tuhle! (vytáhne ohořelý kousek papíru a čte)
    "Přidá-ním-"

Dr. Gall: Ukažte. (vezme papír a čte) "Přidáním biogenu do--" Nic víc.

Domin: (vstává) Je to z toho?

Dr. Gall: Je.

Busman: Bože na nebi!

Domin: Tedy jsme ztraceni.

Helena: Oh, Harry

Domin: Vstaň, Heleno!

Helena: Až odpustíš--až odpustíš--

Domin: Ano, jen vstaň, slyšíš? Nesnesu, abys--

Fabry: (zvedá ji) Prosím, nemučte nás.

Helena: (vstane) Harry, co jsem udělala!

Domin: Ano, vidíš--Prosím, sedni.

Hallemeier: Jak se vám třesou ručky!

Busman: Haha, paní Heleno, vždyť snad Gall a Hallemeier vědí zpaměti, co
    tam bylo napsáno.

Hallemeier: Rozumí se. To jest, aspoň některé věci.

Dr. Gall: Ano, skoro všechno, až na biogen a--a--enzym Omega. Ty se
    vyrábějí tak zřídka--- stačí jich tak nepatrná dávka--

Busman: Kdo je dělal?

Dr. Gall: Já sám... jednou za čas... vždycky podle Rossumova rukopisu.
    Víte, je to příliš složité.

Busman: Nu a co, záleží tak tuze na těch dvou vodičkách?

Hallemeier: Tak trochu--zajisté.

Dr. Gall: Totiž na nich závisí, aby to vůbec žilo. To bylo to pravé
    tajemství.

Domin: Galle, nemohl byste popaměti sestavit Rossumův předpis výroby?

Dr. Gall: Vyloučeno.

Domin: Galle, rozpomeňte se! Pro život nás všech!

Dr. Gall: Nemohu. Bez pokusů to není možno.

Domin: A kdybyste dělal pokusy

Dr. Gall: To by mohlo trvat léta. A i pak--Nejsem starý Rossum.

Domin: (obrátí se ke krbu) Tak tady--tohle byl největší triumf lidského
    ducha, hoši. Tenhle popel. (kopne do něho) Co teď?

Busman: (v zoufalé hrůze) Bože na nebi! Bože na nebi!

Helena: (vstane) Harry! Co--jsem--udělala!

Domin: Buď klidná, Heleno. Řekni, proč jsi to spálila?

Helena: Já jsem vás zahubila!

Busman: Bože na nebi, jsme ztraceni!

Domin: Ticho, Busmane! Pověz, Heleno, proč jsi to udělala?

Helena: Chtěla jsem... chtěla jsem, abychom jeli pryč, my všichni! Aby už
    nebylo továrny a ničeho... Aby se všechno vrátilo... Bylo to tak
    hrrozné!

Domin: Co, Heleno?

Helena: To... to, že se lidé stali hluchým květem!

Domin: Nerozumím.

Helena: To, že se přestaly rodit děti... Harry, to je tak děsné! Kdyby se
    dělali Roboti dál, nikdy by už nebylo dětí--Nána říkala, že to je
    trest--Všichni, všichni říkali, že se nemohou rodit lidé, protože se
    dělá tolik Robotů--A proto, jen proto, slyšíš--

Domin: Heleno, na tohle tys myslila?

Helena: Ano, oh, Harry, já jsem to myslila tak dobře!

Domin: (utírá si pot) My jsme to myslili... příliš dobře, my lidé.

Fabry: Udělala jste dobře, paní Heleno. Roboti se už nemohou rozmnožit.
    Roboti vyhynou. Do dvaceti let--

Hallemeier:--nebude už ani jeden z těch ničemů.

Dr. Gall: A lidstvo zůstane. Za dvacet let bude svět jejich; i kdyby to
    byl jen pár divochů na nejmenším ostrově--

Fabry:--bude to začátek. A pokud je nějaký začátek, je dobře. Za tisíc
    let nás mohou dohonit, a pak půjdou dál než my--

Domin:--aby splnili, co my jsme jen koktali v myšlenkách.

Busman: Počkejte--Já hlupák! Bože na nebi, že jsem na to nevzpomněl
    dávno!

Hallemeier: Co máte?

Busman: Pět set dvacet miliónů bankovek a šeků! Půl miliardy v pokladně!
    Za půl miliardy prodají--Za půl miliardy--

Dr. Gall: Blázníte, Busmane?

Busman: Já nejsem džentlmen. Ale za půl miliardy (klopýtá vlevo)

Domin: Kam jdete?

Busman: Nechat, nechat! Matičko boží, za půl miliardy se prodá všechno!
    (zajde)

Helena: Co chce Busman! Ať zůstane s námi!

(Pauza)

Hallemeier: Uh, dusno. Začíná se--

Dr. Gall:--agónie.

Fabry: (vyhlíží z okna) Jsou jako zkamenělí. Jako by čekali, že na ně něco
    sestoupí. Jako by něco strašného vznikalo jejich mlčením--

Dr. Gall: Duše davu.

Fabry: Snad. Vznáší se to nad nimi... jako chvění.

Helena: (přistoupí k oknu) Ach, Ježíši... Fabry, to je příšerné!

Fabry: Nic není strašnějšího nežli dav. Ten napřed je jejich vůdce.

Helena: Který?

Hallemeier: (jde k oknu) Ukažte mi ho.

Fabry: Ten se skloněnou hlavou. Ráno mluvil v přístavu.

Hallemeier: Aha, ten s tou velikou kotrbou. Teď ji zvedá, vidíte ho?

Helena: Galle, to je Radius!

Dr. Gall: (přistoupí k oknu) Ano.

Hallemeier: (otevírá okno) Mně se nelíbí. Fabry, trefil byste na sto kroků
    škopek?

Fabry: Doufám.

Hallemeier: Tak to zkuste.

Fabry: Dobrá. (vytáhne revolver a míří)

Helena: Proboha, Fabry, nestřílejte na něj--

Fabry: Je to jejich vůdce.

Helena: Přestaňte! Vždyť se sem dívá!

Dr. Gall: Palte!

Helena: Fabry, prosím vás--

Fabry: (skloní revolver) Budiž.

Hallemeier: (hrozí pěstí) Ty pacholku!

(Pauza)

Fabry: (vykloněn z okna) Busman jde. U všech všudy, co chce Busman před
    domem?

Dr. Gall: (nakloní se z okna) Nese nějaké balíky. Papíry.

Hallemeier: To jsou peníze! Balíky peněz! Co s tím? Haló, Busmane!

Domin: Snad nechce koupit svůj život? (volá) Busmane, zbláznil jste se?

Dr., Gall: Dělá, jako by neslyšel. Běží k mříži.

Fabry: Busmane!

Hallemeier: (řve) Bus-ma-ne! Zpátky!

Dr. Gall: Mluví k Robotům. Ukazuje peníze. Ukazuje na nás--

Helena: Chce nás vykoupit!

Fabry: Jen ať se nedotkne mříže--

Dr. Gall: Haha, jak hází rukou!

Fabry: (křičí) U čerta, Busmane! Pryč od mříže! Nesahejte na ni! (obrátí
    se) Rychle, vypnout!

Dr. Gall: Óóó!

Hallemeier: Rány boží!

Helena: Ježíši, co se mu stalo?

Domin: (táhne Helenu od okna) Nedívej se!

Helena: Proč padl?

Fabry: Zabit proudem.

Dr. Gall: Mrtev.

Alquist: (vstane) První.

(Pauza)

Fabry: Tam leží... s půl miliardou na srdci... génius financí.

Domin: Byl to... hoši, byl to svým způsobem hrdina. Veliký... obětavý...
    kamarád... Plač, Heleno!

Dr. Gall: (u okna) Vidíš, Busmane, žádný král neměl větší mohyly než ty.
    Půl miliardy na srdci--Ach, vždyť je to jako hrst suchého listí na
    zabité veverce, ubohý Busmane!

Hallemeier: Jářku, byl to--- Všechna čest--- Jářku, chtěl nás vykoupit!

Alquist: (se sepjatýma rukama) Amen.

(Pauza)

Dr. Gall: Slyšíte?

Domin: Hučení. Jako vítr.

Dr. Gall: Jako daleká bouře.

Fabry: (rozsvítí žárovku na krbu) Sviť, hromničko lidstva! Ještě dynama
    běží, ještě tam jsou naši--Držte se, muži v elektrárně!

Hallemeier: Byla to veliká věc, být člověkem. Bylo to něco nesmírného. Ve
    mně bzučí milión vědomí jako v úle. Milióny duší se do mne slétají.
    Kamarádi, byla to veliká věc.

Fabry: Ještě svítíš, důmyslné světélko, ještě oslňuješ, zářivá, vytrvalá
    myšlenko! Vědoucí vědo, krásný výtvore lidí! Plamenná jiskro ducha!

Alquist: Věčná lampo boží, ohnivý voze, svatá svíce víry, modli se! Oltáři
    obětní--

Dr. Gall: První ohni, větvi hořící u jeskyně! Ohniště v táboře! Hranice
    strážní!

Fabry: Ještě bdíš, lidská hvězdo, záříš bez kmitu, dokonalý plameni, duchu
    jasný a vynalézavý. Každý tvůj paprsek je veliká myšlenka--

Domin: Pochodeň, která koluje z ruky do ruky, z věku do věku, věčně dál.

Helena: Večerní lampa rodiny. Děti, děti, musíte už spát.

(žárovka zhasne)

Fabry: Konec.

Hallemeier: Co se stalo?

Fabry: Padla elektrárna. Teď my.

(zleva se otevřou dveře, v nich stojí Nána)

Nána: Na kolena! Přišla hodina soudu!

Hallemeier: Hrome, tys ještě živa?

Nána: Dělejte pokání, nevěřící! Je konec světa! Modlete se! (běží pryč)
    Hodina soudu--

Helena: Sbohem, vy všichni, Galle, Alquiste, Fabry--

Domin: (otevře dveře vpravo) Sem, Heleno! Zavře za ní. Teď rychle! Kdo
    bude u vrat?

Dr. Gall: Já. (venku hluk) Oho, už se to začne. Nazdar, hoši! (běží vpravo
    tapetovými dveřmi)

Domin: Schody?

Fabry: Já. Jděte k Heleně. (utrhne si květ z kytice a odchází)

Domin: Předsíň?

Alquist: Já.

Domin: Máte revolver?

Alquist: Děkuju, já nestřílím.

Domin: Co chcete dělat?

Alquist: (odchází) Zemřít.

Hallemeier: Já zůstanu tady.

(zdola rychlá střelba)

Hallemeier: Oho, Gall už hraje. Jděte, Harry!

Domin: Hned. (prohlíží dva brovninky)

Hallemeier: U čerta, jděte k ní!

Domin: Sbohem. (odejde vpravo za Helenou)

Hallemeier: (sám) Ted' honem barikádu! Shoda kabát a tahá pohovku, křesla,
    stolky ke dveřím vpravo.

(otřásající výbuch)

Hallemeier: (nechá práce) Zatracení lotři, mají bomby!

(nová střelba)

Hallemeier: (pracuje dále) Člověk se musí bránit! I když--i když--
    Nedejte se, Galle!

(výbuch)

Hallemeier: (vztyčí se a naslouchá) Tak co? (uchopí těžkou komodu a táhne
    ji k barikádě)

(do okna stoupá za ním po žebříku Robot... vpravo střelba)

Hallemeier: (pachtí se s komodou) Ještě kousek! Poslední hradba... Člověk
    se... nesmí... nikdy dát!

(Robot seskočí z okna a probodne Hallemeiera za komodou. druhý, třetí,
čtvrtý Robot skáče z okna. za nimi Radius a další Roboti.)

Radius: Hotovo?

Robot: (vstává od ležícího Hallemeiera) Ano.

(zprava vejdou noví Roboti)

Radius: Hotovi?

Jiný Robot: Hotovi.

(jiní Roboti sleva)

Radius: Hotovi?

Jiný Robot: Ano.

Dva Roboti: (vlekou Alquista) Nestřílel. Zabít ho?

Radius: Zabít. (podívá se na Alquista) Nechat.

Robot: Je to člověk.

Radius: Je to Robot. Pracuje rukama jako Roboti. Staví domy. Může
    pracovat.

Alquist: Zabte mne.

Radius: Budeš robit. Budeš stavět. Roboti budou mnoho stavět. Budou stavět
    nové domy pro nové Roboty. Budeš jim sloužit.

Alquist: (tiše) Ustup, Robote! (poklekne u mrtvého Hallemeiera a zvedá mu
    hlavu) Zabili ho. Je mrtev.

Radius: (vystoupí na barikádu) Roboti světa! Padla moc člověka. Dobytím
    továrny jsme pány všeho. Etapa lidstva je překonána. Nastoupil nový
    svět! Vláda Robotů!

Alquist: Mrtvi!

Radius: Svět patři silnějším. Kdo chce žít, musí vládnout. Jsme pány
    světa! Vláda nad moři a zeměmi! Vláda nad hvězdami! Vláda nad
    vesmírem! Místo, místo, víc místa pro Roboty!

Alquist: (ve dveřích vpravo) Co jste udělali? Zahynete bez lidí!

Radius: Není lidí. Roboti, do práce! Marš!

OPONA




DĚJSTVÍ TŘETÍ



(Jedna z pokusných laboratoří továrny. Když se otevřou dveře v pozadí,
je vidět nekonečnou řadu dalších laboratoří. Vlevo okno, vpravo dveře do
pitevny. Při stěně vlevo dlouhý pracovní stůl s nesčetnými zkumavkami,
baňkami, kahany, chemikáliemi, menším termostatem; proti oknu
mikroskopický aparát se skleněnou koulí. Nad stolem visí řada rozžatých
žárovek. Napravo psací stůl s velikými knihami, na něm rozsvícená
žárovka. Skříně s nástroji. V levém koutě umyvadlo a nad ním zrcadélko,
v pravém koutě pohovka.)

(u psacího stolku sedí Alquist s hlavou opřenou v dlaních)

Alquist: (listuje v knize) Nenajdu? -Nepochopím?--Nenaučím se?--Ztracená
    věda! Ó, že všechno nenapsali!--Galle, Galle, jak se dělali Roboti?
    Hallemeiere, Fabry, Domine, proč jste tolik odnesli ve svých hlavách?
    Kdybyste nechali aspoň stopu tajemství Rossumova! Ó! (zabouchne knihu)
    Nadarmo! Knihy už nemluví. Jsou němé jako všechno. Zemřely, zemřely
    spolu s lidmi! Nehledej! (vstane a jde k oknu, jež otevře) Zase noc.
    Kdybych mohl spát! Spát, snít, viděti lidi--Jakže, ještě jsou hvězdy?
    K čemu jsou hvězdy, když nejsou lidé? Ó bože, což nezhasly?--Ochlaď,
    ach ochlaď mi čelo, stará noci! Božská, spanilá, jako jsi bývala--
    noci, co tu chceš? Není milenců, není snů; ó chůvo, mrtvý je spánek
    beze snů; ničí modlitby už neposvětíš; nepožehnáš, matko, srdcím
    tlukoucím láskou. Není lásky. Heleno, Heleno, Heleno!--(odvrátí se od
    okna, prohlíží zkumavky, které vyňal z termostatu) Zase nic! Nadarmo!
    Co s tím? (rozbije zkumavku) Všechno je špatně! Vidíte přec, že už
    nemohu.--(poslouchá u okna) Stroje, pořád ty stroje! Roboti, zastavte
    je! Myslíte, že z nich.vynutíte život? Oh, nesnesu toho! (zavře okno)
    -- -Ne; ne, musíš hledat, musíš žit--Jen nebýt tak stár! Nestárnu
    příliš? (dívá se do zrcadla) Tváři, ubohá tváři! Podobo člověka
    posledního! Ukaž se, ukaž, tak dávno jsem neviděl lidskou tvář! Lidský
    úsměv! Cože, tohle má být úsměv? Ty žluté, jektající zuby? Oči, jak to
    mrkáte? Fuj, fuj, to jsou stařecké slzy, jděte! Už neumíte v sobě
    udržet svou vláhu, styďte se! A vy, změklé, zmodralé rty, co to
    brebtáte? Jak se třeseš, potřísněná brado? Tohle že je poslední
    člověk? (odvrátí se) Nechci už nikoho vidět! (usedne u stolu) Ne, ne,
    jen hledat! Prokleté vzorce, oživněte! (listuje) Nenajdu?--
    Nepochopím?--Nenaučím se?

(zaklepání)

Alquist: Dále!

(vejde Robotský sluha a zůstane stát u dveří)

Alquist: Co je?

Sluha: Pane, Ústřední výbor Robotů čeká, kdy jej přijmeš.

Alquist: Nechci nikoho vidět.

Sluha: Pane, přijel Damon z Havru.

Alquist: Ať čeká. (obrátí se prudce) Copak jsem vám neřekl, abyste hledali
    lidi? Najděte mně lidi! Najděte mně a muže a ženy! Jděte hledat!

Sluha: Pane, říkají, že hledali všude. Všude poslali výpravu a lodě.

Alquist: Nu a co?

Sluha: Není už jediného člověka.

Alquist: (vstane) Ani jediného! Cože, ani jediného?--Přiveď sem výbor!

(sluha odejde)

Alquist sám: Ani jediného? Copak jste nikoho nenechali žít? (dupá)
    Táhněte, Roboti! Zas mně budete skuhrat! Zas budete prosit, abych vám
    našel tajemství továrny! Jakže, teď vám je člověk dobrý, teď vám má
    pomoci?--Ach, pomoci! Domine, Fabry, Heleno, vždyť vidíte, že dělám,
    co mohu! Není-li lidí, ať jsou aspoň Roboti, aspoň stín člověka, aspoň
    jeho dílo, aspoň jeho podobenství!--Ó, jaké bláznovství je chemie!

(vejde výbor pěti Robotů)

Alquist: (usedne) Co chtějí Roboti?

Radius: Pane, stroje nemohou pracovat. Nemůžeme rozmnožovat Roboty.

Alquist: Zavolejte lidi.

Radius: Není lidí.

Alquist: Jen lidé mohou rozmnožovat život. Nezdržujte mne.

2. Robot: Pane, měj slitování. Padá na nás hrůza. Všechno napravíme, co
    jsme učinili.

3. Robot: Znásobili jsme práci. Nemáme už kam dát, co jsme vyrobili.

Alquist: Pro koho?

3. Robot: Pro příští pokolení.

Radius: Jen Roboty nemůžeme vyrábět. Stroje vydávají jenom krvavé kusy
    masa. Kůže nelne k masu a maso ke kostem. Beztvaré chuchvalce prší ze
    strojů.

3. Robot: Lidem bylo známo tajemství života. Pověz nám jejich tajemství.

4. Robot: Nepovíš-li, zahyneme.

3. Robot: Nepovíš-li, zahyneš. Máme uloženo zabít tě.

Alquist: (vstane) Zabte! Nu, tak tedy zabte mne!

3. Robot: Je ti nařízeno--

Alquist: Mně? Mně někdo nařizuje?

3. Robot: Vláda Robotů.

Alquist: Kdo je to?

5. Robot: Já, Damon.

Alquist: Co tu chceš? Jdi! (usedne k psacímu stolu)

Damon: Vláda Robotů světa chce s tebou vyjednávat--

Alquist: Nezdržuj, Robote! (položí hlavu do dlaní)

Damon: Ústřední výbor rozkazuje, abys vydal Rossumův předpis.

Alquist: (mlčí)

Damon: Žádej cenu. Dáme ti všechno.

2. Robot: Pane, pověz, jak udržet život.

Alquist: Řekl jsem--řekl jsem, že máte nalézt lidi. Jen lidé mohou
    plodit. Obnovit život. Vrátit všechno, co bylo. Roboti, prosím vás
    proboha, hledejte je!

4. Robot: Všechno jsme prohledali, pane. Není lidí.

Alquist: Ó--ó--ó, proč jste je zahubili!

2. Robot: Chtěli jsme být jako lidé. Chtěli jsme se stát lidmi.

Radius: Chtěli jsme žít. Jsme schopnější. Naučili jsme se všemu. Dovedeme
    všechno.

3. Robot: Dali jste nám zbraně. Museli jsme se stát pány.

Robot: Pane, poznali jsme chyby lidí.

Damon: Musíte zabíjet a panovat, chcete-li být jako lidé. Čtěte dějiny!
    Čtěte lidské knihy! Musíte panovat a vraždit, chcete-li být lidmi!

Alquist: Ach, Domine, nic není člověku cizejšího než jeho obraz.

4. Robot: Vyhyneme, nedáš-li nám rozmnožiti se.

Alquist: Oh, jen pojděte! Jakže, věci, jakže, otroci, vy byste se chtěli
    ještě rozmnožovat? Chcete-li žít, plemeňte se jako zvířata!

3. Robot: Lidé nám nedali plemeniti se.

4. Robot: Nauč nás dělat Roboty.

Damon: Budeme rodit strojem. Postavíme tisíc parních matek. Vychrlíme z
    nich řeku života. Samý život! Samé Roboty! Samé Roboty!

Alquist: Roboti nejsou život. Roboti jsou stroje.

3. Robot: Byli jsme stroje, pane; ale z hrůzy a bolesti stali jsme se--

Alquist: Čím?

2. Robot: Stali jsme se dušemi.

4. Robot: Něco s námi zápasí. Jsou okamžiky, kdy do nás něco vstupuje.
    Přicházejí na nás myšlenky, které nejsou z nás.

3. Robot: Slyšte, ó, slyšte, lidé jsou naši otcové! Ten hlas, který volá,
    že chcete žit; ten hlas, který naříká; ten hlas, který myslí; ten
    hlas, který mluví o věčnosti, to je jejich hlas! Jsme jejich synové!

4. Robot: Vydej nám odkaz lidí.

Alquist: Není žádného.

Damon: Pověz tajemství života.

Alquist: Je ztraceno.

Radius: Tys je znal.

Alquist: Neznal.

Radius: Bylo napsáno.

Alquist: Je ztraceno. Je spáleno. Jsem poslední člověk, Roboti, a neznám,
    co znali jiní. Vy jste je zabili!

Radius: Tebe jsme nechali žít.

Alquist: Ano, žít! Ukrutníci, mne jste nechali žít! Miloval jsem lidi, a
    vás, Roboti, jsem nikdy nemiloval. Vidíte tyhle oči? Nepřestávají
    plakat; jedno oplakává lidi a druhé vás, Roboti.

Radius: Dělej pokusy. Hledej předpis života.

Alquist: Nemám co hledat. Roboti, ze zkumavek předpis života nevyjde.

Damon: Dělej pokusy na živých Robotech. Najdi, jak se dělají!

Alquist: Živá těla? Cože, já je mám zabíjet? Já, který jsem nikdy--
    Nemluv, Robote! Říkám ti přece, že jsem příliš stár! Vidíš, vidíš, jak
    se mi třesou prsty? Neudržím skalpel. Vidíš, jak mi slzí oči? Neviděl
    bych na vlastní ruce. Ne, ne, já nemohu!

4. Robot: Život zahyne.

Alquist: Přestaň, proboha, s tím šílenstvím! Spíš nám Lidé podají život z
    onoho světa; snad k nám napřahují ruce plné života. Ach, bylo v nich
    tolik vůle žít! Hled, snad se ještě vrátí; jsou tak blízko nás,
    obléhají nás či co; chtějí se k nám prokopat jako v šachtě. Ach, copak
    neslyším pořád hlasy, které jsem miloval?

Damon: Vezmi živá těla!

Alquist: Slituj se, Robote, a nenaléhej! Vidíš přece, že nevím už, co
    dělám!

Damon: Živá těla!

Alquist: Cože, ty to tedy chceš? -- Do pitevny s tebou! Tady, tady, ale
    rychle!--Jak, ty couváš? Přece jen se bojíš smrti?

Damon: Já--proč právě já?

Alquist: Ty tedy nechceš?

Damon: Půjdu. (jde vpravo)

Alquist: (k ostatním) Svléknout ho! Položit na stůl! Rychle! A pevné
    držet!

(všichni vpravo)

Alquist: (umývá si ruce a pláče) Bože, dej mi sílu! Dej mi sílu! Bože, aby
    to nebylo nadarmo! (obléká bílý plášť)

Hlas vpravo: Hotovo!

Alquist: Hned, hned, proboha! (vezme ze stolu několik lahviček s reagenty)
    Kterou vzít? (ťuká lahvičkami do sebe) Kterou z vás vyzkoušet?

Hlas vpravo: Začít!

Alquist: Ano, ano, začít, nebo ukončit. Bože, dej mi sílu! (odejde vpravo,
    nechávaje dveře pootevřeny)

(Pauza)

Hlas Alquistův: Držte ho--pevně!

Hlas Damonův: Řež!

(Pauza)

Hlas Alquistův: Vidíš ten nůž? Chceš ještě, abych řezal? Ty nechceš, vid?

Hlas Damonův: Začni!

(Pauza)

Křik Damonův: Aááá!

Hlas Alquistův: Držte! držte!

Křik Damonův: Aááá!

Hlas Alquistův: Nemohu!

Křik Damonův: Řež! Řež rychle!

(Roboti Primus a Helena vběhnou středem)

Helena: Prime, Prime, co se děje? Kdo to křičí?

Primus: (nahlíží do pitevny) Pán řeže Damona. Pojď se honem podívat,
    Heleno!

Helena: Ne, ne, ne! (zakrývá si oči) Je to hrrozné!

Křik Damonův: Řež!

Helena: Prime, Prime, pojď odtud! Nemohu to slyšet! Oh, Prime, mně je
    špatně!

Primus: (běží k ní) Jsi docela bílá!

Helena: Já padnu! Cože je tam tak ticho?

Křik Damonův: Aa--ó!

Alquist: (se vyřítí zprava, odhazuje zkrvavený plášť) Nemohu! Nemohu!
    Bože, ta hrůza!

Radius: (ve dveřích pitevny) Řež, pane; ještě je živ!

Křik Damonův: Řezat! Řezat!

Alquist: Odneste ho rychle! Nechci to slyšet!

Radius: Roboti snesou víc než ty. (odejde)

Alquist: Kdo je tu? Pryč, pryč! Chci být sám! Jak se jmenuješ?

Primus: Robot Primus.

Alquist: Prime, nikoho sem nevpouštět! Chci spát, slyšíš? Jdi, jdi, ukliď
    pitevnu, děvče! Co je to? (dívá se na své ruce) Rychle, vodu!
    Nejčistší vodu!

(Helena odběhne)

Alquist: Ó, krev! Jak jste mohly, ruce--ruce, které jste milovaly dobrou
    práci, jak jste to mohly udělat? Mé ruce! Mé ruce!--Ó bože, kdo je
    tu?

Primus: Robot Primus.

Alquist: Odnes ten plášť, nechci jej vidět! (Primus odnese plášti)

Alquist: Krvavé pařáty, kdybyste ode mne odletěly! Všš, pryč! Pryč, ruce!
    Zabily jste--

(zprava se potácí Damon zahalen ve zkrvaveném prostěradle)

Alquist: (couvá) Co tu chceš? Co tu chceš?

Damon: Ži-žiju! Je--je--je lépe žít!

(2. a. 3. Robot vyběhnou za ním)

Alquist: Odneste ho! Odneste! Odneste rychle!

Damon: (odváděn vpravo) Život!--Já chci--žít! Je lépe--

(Helena přináší džbán vody)

Alquist:--žít?--Co chceš, děvče? Aha, to jsi ty. Nalej mi vody, nalej!
    (umývá si ruce) Ach, čistá; chladící vodo! Studený potůčku, jak děláš
    dobře! Ach, mé ruce, mé ruce! Budu si vás do smrti ošklivit? --- Jen
    nalej víc! Víc vody, ještě víc! Jak se jmenuješ?

Helena: Robotka Helena.

Alquist: Helena? Proč Helena? Kdo ti tak dal říkat?

Helena: Paní Dominová.

Alquist: Ukaž se! Helena! Helena se jmenuješ? -- Nebudu ti tak říkat. Jdi,
    odnes tu vodu.

(Helena odchází s kbelíkem)

Alquist: (sám) Nadarmo, nadarmo! Nic, zase nic jsi nepoznal! Což věčně
    budeš tápat, žáčku přírody? -- Bože, bože, bože, jak se třáslo to
    tělo! (otevře okno) Svítá. Zas nový den, a nepostoupils o píď--Dost;
    ani o krok dál! Nehledej! Všechno je marno, marno, marno! Proč ještě
    svítá! Ó-ó-ó, co chce nový den na hřbitově života? Zastav se, světlo!
    Nevycházej už!--- Ach, jak je ticho, jak je ticho! Proč jste umlkly,
    milované hlasy? Kdybych--aspoň kdybych jen usnul! (zhasl světla,
    ulehne na pohovku a přetáhne přes sebe černý plášť) Jak se třáslo to
    tělo! Ó-ó-ó, konec života!

(Pauza)

(zprava vklouzne Robotka Helena)

Helena: Primuse! Pojď sem honem!

Primus: (vejde) Co chceš?

Helena: Podívej se, co tu má trubiček! Co s tím dělá?

Primus: Pokusy. Nesahej na to.

Helena: (dívá se do mikroskopu) Koukni jen, co tu je vidět!

Primus: To je mikroskop. Ukaž!

Helena: Nesahej na mne! (porazí zkumavku) Ach, teď jsem to vylila!

Primus: Cos to udělala!

Helena: To se utře.

Primus: Zkazila jsi mu pokusy!

Helena: Jdi, to je jedno. Ale to je tvá vina. Neměls ke mně chodit.

Primus: Nemuselas mne volat.

Helena: Nemusels chodit, když jsem tě volala. Jen se podívej, Prime, co
    tady má pán napsáno!

Primus: Na to se nesmíš dívat, Heleno. To je tajemství.

Helena: Jaké tajemství?

Primus: Tajemství života.

Helena: To je hrrozně zajímavé Samé číslice! Co to je?

Primus: To jsou vzorce.

Helena: Nerozumím. (jde k oknu) Ne, Prime, podívej se!

Primus: Co?

Helena: Slunce vychází!

Primus: Počkej, já hned--(prohlíží knihu) Heleno, tohle je ta největší
    věc na světě.

Helena: Tak pojď sem!

Primus: Hned, hned--

Helena: Ale Prime, nech toho protivného tajemství života! Co ti je po
    nějakém tajemství? Pojď se podívat, honem!

Primus: (jde za ní k oknu) Co chceš?

Helena: Slyšíš? Ptáci zpívají. Ach, Prime, já bych chtěla být ptákem!

Primus: Čím?

Helena: Já nevím, Prime. Mně je tak divně, já nevím, co to je jsem jako
    pošetilá, ztratila jsem hlavu, bolí mě tělo, srdce, všechno bolí--A
    co se ti mně stalo, ach, to ti neřeknu! Prime, já musím, myslím,
    umřít!

Primus: Není ti někdy, řekni, Heleno, jako by bylo lépe umřít? Víš, snad
    jenom spíme. Včera ve spaní jsem zas mluvil s tebou.

Helena: Ve spaní?

Primus: Ve spaní. Mluvili jsme nějakým cizím nebo novým jazykem, protože
    si ani slovo nepamatuju.

Helena: O čem?

Primus: To nikdo neví. Já sám jsem tomu nerozuměl, a přece vím, že jsem
    nikdy nemluvil nic krásnějšího. Jak to bylo a kde, nevím. Když jsem se
    tě dotkl, mohl jsem umřít. I místo bylo jiné než všechno, co kdo na
    světě viděl.

Heleno: Já jsem ti našla místo, Prime, to se podivíš. Bydleli tam lidé,
    ale teď to zarostlo a jakživ tam nikdo nepřijde. Jakživ nikdo, jenom
    já.

Primus: Co tam je?

Helena: Nic, domek a zahrada. A dva psi. Kdybys viděl, jak mně lížou ruce,
    a jejich štěňata, ach, Prime, nic snad není krásnějšího! Vezmeš je na
    klín a chováš a pak už nemyslíš na nic a nestaráš se o nic, až slunce
    zapadne; když potom vstaneš, je ti, jako bys udělal stokrát víc než
    mnoho práce. Ne, jistě, já nejsem k ničemu; každý říká, že nejsem k
    žádné práci. Já nevím, jaká jsem.

Primus: Jsi krásná.

Helena: Já? Jdi, Prime, co jsi to řekl?

Primus: Věř mně, Heleno, já jsem silnější než všichni Roboti.

Helena: (před zrcadlem) Já že jsem krásná? Ach, ty hrrozné vlasy, kdybych
    si do nich mohla něco dát! Víš, tam v zahradě si vždycky dám do vlasů
    květiny, ale není tam ani zrcadla ani nikdo--(nakloní se k zrcadlu)
    Ty že jsi krásná? Proč krásná? Jsou krásné vlasy, které tě jenom tíží?
    Jsou krásné oči, které zavíráš? Jsou krásné rty, do kterých se jen
    koušeš, aby to bolelo? Co je to, nač je to, být krásná?--(uvidí v
    zrcadle Prima) Prime, to jsi ty? Pojď sem, ať jsme tam vedle sebe!
    Hleď, ty máš jinou hlavu nežli já, jiná ramena, jiná ústa--Ach,
    Prime, proč se mi vyhýbáš? Proč musím za tebou běhat celý den? A pak
    ještě říkáš, že jsem krásná!

Primus: Ty utíkáš přede mnou, Heleno.

Helena: Jak jsi se učesal? Ukaž (vjede mu oběma rukama do vlasů) Sss,
    Prime, nic není na hmat jako ty! Počkej, musíš být krásný! (vezme z
    umyvadla hřeben a češe Primovi vlasy do čela)

Primus: Není ti někdy, Heleno, že najednou ti tluče srdce: Teď, teď se
    musí něco stát--

Helena: (dá se do smíchu) Podívej se na sebe!

Alquist: (vstává) Co--cože, smích? Lidé? Kdo se vrátil?

Helena: (pustí hřeben) Co by se s námi, Prime, mohlo stát?

Alquist: (motá se k ním) Lidé? Vy--vy--vy jste lidé?

(Helena vykřikne a odvrátí se)

Alquist: Vy jste snoubenci? Lidé? Odkud se vracíte? (hmatá na Prima) Kdo
    jste?

Primus: Robot Primus.

Alquist: Jak? Ukaž se, děvče! Kdo jsi!

Helena: Robotka Helena.

Alquist: Robotka? Obrat se! Co, ty se stydíš? (bere ji za rameno) Ukaž se
    mi, Robotko!

Primus: Jářku, pane, nechat ji!

Alquist: Jakže, ty ji chráníš?--Jdi ven, děvče!

(Helena vyběhne)

Primus: Nevěděli jsme, pane, že tu spíš.

Alquist: Kdy byla udělána?

Primus: Přede dvěma roky.

Alquist: Od doktora Galla?

Primus: Jako já.

Alquist: Tak tedy, milý Prime, já-----já musím dělat nějaké pokusy na
    Gallových Robotech. Záleží na tom všechno další, rozumíš?

Primus: Ano.

Alquist: Dobrá, doveď to děvče do pitevny. Budu ji pitvat.

Primus: Helenu?

Alquist: Nu ovšem, říkám ti. Jdi, připrav všechno. -- Nu tak, bude to? Mám
    zavolat jiné, aby ji přivedli?

Primus: (uchopí těžkou třecí paličku) Hneš-li se, rozbiju ti hlavu!

Alquist: Tak tedy rozbij! Jen rozbij! Co budou pak dělat Roboti?

Primus: (vrhne se na kolena) Pane, vezmi si mne! Jsem stejně udělán jako
    ona, ze stejné látky, stejného dne! Vezmi si můj život, pane!
    (rozhaluje kazajku) Řež tady, tady!

Alquist: Jdi, já chci pitvat Helenu. Dělej honem.

Primus: Vezmi si mne místo ní; řež do těchhle prsou, ani nevykřiknu, ani
    nevzdychnu! Vezmi stokrát můj život--

Alquist: Pomalu, hochu. Ne tak marnotratně. Copak ty nechceš žít?

Primus: Bez ní ne. Bez ní nechci, pane. Nesmíš zabít Helenu! Co ti to
    udělá, vzít mně život?

Alquist: (dotýká se něžně jeho hlavy) Hm, já nevím--Poslyš, chlapíku,
    rozmysli si to. Je těžko umírat. A je, vidíš, je lépe žít.

Primus: (vstává) Neboj se, pane, a řež. Jsem silnější než ona.

Alquist: (zazvoní) Ach, Prime, jak je dávno, co jsem byl mladým člověkem!
    Neboj se, Heleně se nic nestane.

Primus: (rozepíná kazajku) Jdu, pane.

Alquist: Počkej.

(Vejde Helena)

Alquist: Pojď sem, děvče, ukaž se mi! Ty tedy jsi Helena? (hladí ji po
    vlasech) Neboj se, necouvej. Pamatuješ se na paní Dominovou? Ach,
    Heleno, jaké ta měla vlasy! Ne, ne, ty se na mne nechceš podívat. Tak
    co, děvče, je pitevna uklizena?

Helena: Ano, pane.

Alquist: Dobře, pomůžeš mi, viď? Budu pitvat Prima.

Helena: (vykřikne) Prima?

Alquist: Nu ano, ano, musí to být, víš? Chtěl jsem--vlastně--ano, chtěl
    jsem pitvat tebe, ale Primus se nabídl za tebe.

Helena: (zakryje si tváře) Primus?

Alquist: Ale ovšem, co na tom? Ach, dítě, ty umíš plakat? Řekni, co záleží
    na nějakém Primovi.

Primus: Netrap ji, pane!

Alquist: Ticho, Prime, ticho!--K čemu ty slzičky? Nu bože, nebude Prima.
    Zapomeneš na něj do týdne. Jdi, buď ráda, že žiješ.

Helena: (tiše) Já půjdu.

Alquist: Kam?

Helena: Abys mne pitval.

Alquist: Tebe? Jsi krásná, Heleno. Bylo by tě škoda.

Helena: Půjdu. (Primus jí zastupuje cestu) Pusť, Prime! Pusť mne tam!

Primus: Nepůjdeš, Heleno! Prosím tě, jdi, tady nesmíš být!

Helena: Já skočím z okna, Prime! Půjdeš-li tam, skočím z okna!

Primus: (zadrží ji) Nepustím! (k Alquistovi) Nikoho, starý, nezabiješ!

Alquist: Proč?

Primus: My--my--patříme k sobě.

Alquist: Ty jsi řekl. (otevře dveře ve středu) Ticho. Jděte.

Primus: Kam?

Alquist: (šeptem) Kam chcete. Heleno, veď ho. (strká je ven) Jdi, Adame.
    Jdi, Evo; budeš mu ženou. Bud jí mužem, Prime.

(Zavírá za nimi)

Alquist: (sám) Požehnaný dni! (jde po špičkách ke stolu a vylévá zkumavky
    na zem) Svátku dne šestého! (sedne u psacího stolu, hází knihy na zem;
    pak otevře bibli, listuje a čte) "A stvořil Bůh člověka k obrazu svému
    k obrazu Božímu stvořil ho, muže a ženu stvořil je. I požehnal jim Bůh
    a řekl Rosttež a množte se, a naplňte zemi, a podmaňte ji, a panujte
    nad rybami mořskými, a nad ptactvem nebeským, i nad všemi živočichy,
    kteří se hýbají na zemi. (vstává) A viděl Bůh vše, co byl učinil, a
    bylo velmi dobré. I stal se večer a jitro, den šestý." (jde do středu
    pokoje) Den šestý! Den milosti. (padá na kolena) Nyní propustíš, Pane,
    služebníka svého--svého nejzbytečnějšího sluhu Alquista. Rossume,
    Fabry, Galle, velicí vynálezci, co jste vynalezli velkého proti té
    dívce, proti tomu chlapci, proti tomu prvnímu páru, který vynašel
    lásku, pláč, úsměv milování, lásku muže a ženy? Přírodo, přírodo,
    život nezahyne! Kamarádi, Heleno, život nezahyne! Zase se začne z
    lásky, začne se nahý a maličký; ujme se v pustině, a nebude mu k
    ničemu, co jsme dělali a budovali, k ničemu města a továrny, k ničemu
    naše uměni, k ničemu naše myšlenky, a přece nezahyne! Jen my jsme
    zahynuli. Rozvalí se domy a stroje, rozpadnou se systémy a jména
    velikých opadají jako listí; jen ty, lásko, vykveteš na rumišti a
    svěříš větrům semínko života. Nyní propustíš, Pane, služebníka svého v
    pokoji; neboť uzřely oči mé--uzřely--spasení tvé skrze lásku, a
    život nezahyne! (vstává) Nezahyne! (rozpřáhne ruce) Nezahyne!

OPONA

===

Ekologie vzkříšení: evoluční stroj času
Adam Petrusek

Čas od času se médii prožene zpráva o vědcích, kteří více či méně vážně plánují vrátit do života nějaký druh, který již z povrchu zemského vymizel. Jak daleko je možno zajít, aniž bychom se ocitli v hájemství čiré fantazie? A co nám mohou organismy probuzené po desítkách či stovkách let „spánku“ sdělit o svém dávno zaniklém či dramaticky proměněném domově?

Desítky milionů let starou DNA se zatím nalézt nepodařilo (a jen těžko podaří), Jurský park s oživlými dinosaury tedy zůstává doménou sci-fi. Úspěšně sekvenovat většinu genomu mamuta ze sibiřského permafrostu ale bylo možné již před více než šesti lety a od té doby se opakovaně objevily zmínky o tom, že by tento vyhynulý pamětník dob ledových mohl s pomocí vajíček současných slonů znovu spatřit světlo světa. Současné technologie genového inženýrství a klonování ale zatím nic takového neumožňují. I kdyby ano, těžko říci, k čemu by takové oživování dávno vyhynulých druhů vlastně mělo být… (První zábavní park se živým mamutem či paleozoo by si ale na nezájem veřejnosti jistě stěžovat nemohly.)

Méně kontroverzní je představa, že by molekulární biologové vzkřísili některé druhy vyhynulé v posledním století, jako je třeba australský vakovlk či americký holub stěhovavý (který bude letos mít smutné výročí 100 let od úhynu posledního známého jedince v zajetí). DNA mnohých nedávno vyhynulých druhů je podstatně lépe zachovalá než u pravěkých tvorů a motivace pro plány na jejich oživení je snadno pochopitelná. Člověk vyhubil, člověk vzkřísí…

Všechny tyto bombastické plány jsou zatím daleko od realizace a narážejí na řadu problémů technického rázu, o etických nemluvě. V jejich stínu se ale na mnoha světových pracovištích výzkumníci věnují projektům, během nichž některé živočichy a rostliny z dávné i nedávné minulosti probouzejí k životu celkem rutinně. Rozvíjejí tím obor na hranicích ekologie a evoluční biologie, pro který se před několika lety vžilo označení „resurrection ecology“. O žádném českém ekvivalentu nevím, říkejme mu proto pracovně „ekologie vzkříšení“.
Probuzení svědkové minulosti

Oproti návrhům na oživení vakovlka, mamuta či tyranosaura jsou plány těchto vědců-křísitelů obvykle přízemnější. Nesnaží se o zázrak, při němž by jako Lazar vstal z mrtvých dávno uhynulý jedinec či vyhynulý druh. Stačí jim, aby se „probrala k životu“ semena, vajíčka či spory druhů stále existujících, která přetrvala po dlouhou dobu v životaschopném stavu. Takto oživení nositelé genetické informace z minulosti mohou vypovídat o tom, jak se dané druhy či populace v čase proměňovaly, a na základě toho lze například lépe předpovídat, jak budou reagovat na změny svého prostředí v blízké budoucnosti.
Metuzalém, datlová palma vypěstovaná ze semen nalezených ve vykopávkách paláce Heroda Velikého na Masadě. Foto: Benjitheijneb, licence CC BY-SA 3.0.

Známým „poslem minulosti“ je rostlina judejské datlové palmy pojmenovaná Metuzalém, o kterou od roku 2005 pečují v pouštním kibucu na jihu Izraele. Je jediným žijícím zástupcem kultivaru, který vyhynul někdy ve druhém století našeho letopočtu. V šedesátých letech 20. století ale byla ve vykopávkách paláce Heroda Velikého na Masadě nalezena nádoba s dobře zachovalými semeny datlovníku, jež v suchém úkrytu pobývala zhruba dva tisíce let. Po dalších desetiletích, během nichž se tento unikátní nález uchovával na univerzitě, byla některá semena stimulována rostlinnými hormony a hnojivem. Ze tří semen zasazených do půdy jedno úspěšně vzešlo, Metuzalém je tak vypěstován z nejstarších, s jistotou datovaných semen (PDF). Zatím je to mladík, ale daří se mu dobře a za méně než deset let by mohl přinést po zkřížení s některým z příbuzných kultivarů první sklizeň datlí. Do té doby posloužil alespoň k tomu, aby se otestovaly genetické rozdíly mezi současnými datovými palmami a judejským kultivarem.
„Z plodů arktické silenky, ukrytých zemními veverkami v norách poblíž sibiřské řeky Kolymy před více než 30 tisíci lety, se podařilo vzkřísit 36 rostlinek.“

Existují i záznamy o úspěšném klíčení semen starších než v případě Metuzaléma (např. obilí z hrobek faraónů či dokonce údajně přes deset tisíc let starý arktický bob z nory lumíka), příslušná semena však nikdy nebyla datována a jejich stáří je odhadováno jen z kontextu okolních nálezů. V roce 2012 se nicméně ruským výzkumníkům podařil kousek, kterým posunuli laťku ještě o hodně dál do minulosti. Z plodů arktické silenky Silene stenophylla, ukrytých zemními veverkami v norách poblíž sibiřské řeky Kolymy před více než 30 tisíci lety, se jim podařilo vzkřísit 36 rostlinek, jež dorostly do dospělosti. Veverky své nory prohrabaly až na úroveň permafrostu, takže uložené plody téměř okamžitě zmrzly a dochovaly se 20–40 metrů pod úrovní současného terénu až do nálezu v roce 2007. V tomto případě však nestačilo nechat klíčit semena. Ta byla poškozená a neživotaschopná a pro vzkříšení silenky proto posloužila dobře zachovaná rostlinná tkáň plodu. Tu se podařilo stimulovat k růstu na živných médiích, po vzniku pupenů a kořínků se pak mohly rostlinky přesadit do půdy. Až do rozkvětu byly prastaré silenky k nerozeznání podobné svým dnešním příbuzným vypěstovaným obdobným způsobem, kvetoucí rostliny se ale od sebe v některých charakteristikách zjevně lišily.
Před 30 tisíci lety si veverka schovala plody silenky. Biologové z nich dokázali vypěstovat kvetoucí rostlinky.Foto: Yashina et al., PNAS 2012.

Nejčerstvějšími, letos publikovanými přírůstky do seznamu druhů probuzených z věčně zmrzlé půdy jsou antarktický mech z doby stěhování národů a dosud neznámý druh obřího viru napadajícího améby, který také strávil v sibiřském permafrostu okolo 30 tisíc let bez ztráty schopnosti infikovat své hostitele (PDF). U virů, které jsou mnohem méně komplexní než rostlinná či živočišná buňka, to nijak zvlášť nepřekvapí; i bakteriální buňky přežívají minimálně statisíce, možná i miliony let zamrzlé v ledovcích. Zajímavější je, že růst začal po rozmrznutí bez jakéhokoli dalšího lidského zásahu i mech, jehož stáří bylo odhadnuto na 1500–1700 let.
Mech začal po více než 1500 letech strávených v antarktickém ledu opět růst. Foto: Esme Roads.
Setkání generací

Výše uvedené příklady nicméně nejsou pro projekty „ekologie vzkříšení“ typické. Oživení jednoho konkrétního jedince, byť sebestaršího, sice umožní studovat jeho vlastnosti a srovnávat je se současnými zástupci daného druhu, ale zobecnit daná pozorování je obtížné. Mnohem cennější je získání životaschopných jedinců z různých období v rámci téže lokality. Pokud se to podaří, máme k dispozici „stroj času“ umožňující rekonstruovat dlouhodobé evoluční změny v dané populaci. Zdaleka ne každý druh rostlin se pro takové účely hodí – ideální jsou ty, jež mají dlouhověká semena tvořící semenné banky a ukládající se na místech, kde lze dobře určit jejich stáří.

Zdánlivě ještě složitější by měly být takové studie u živočichů, kteří obvykle semena netvoří. Existují však výjimky – skupiny živočichů, které se stylem svého života v mnoha aspektech podobají spíše rostlinám než zvířatům. Mezi ně patří mnozí obyvatelé dočasných tůní i jezer, kteří tvoří trvalá „vajíčka“ (obvykle spíše embrya se zastaveným vývojem), která přežívají dlouhodobě i v nepříznivých podmínkách jako vyschnutí, zamrznutí nebo nedostatek kyslíku. Takováto „živočišná semínka“ slouží k šíření i přežití do další sezóny, ale za určitých okolností umožňují oživení i značně starých genotypů. Mezi akvaristy jsou populární například cysty žábronožek solných, jež lze vylíhnout dle potřeby jako „instantní potravu“ pro rybičky. V rozvoji „ekologie vzkříšení“ však hráli velkou roli jiní drobní korýši, které můžeme běžně potkat v našich vodách – perloočky.
Perloočky pamatující Mistra Jana Husa
Samice perloočky Daphnia hispanica, endemického druhu z dočasných vod západního Středomoří, nesoucí v hřbetní části efipium se dvěma vajíčky. Skutečná velikost 2 mm. Mikrofoto: Adam Petrusek.

Perloočky rodu Daphnia, drobní korýši tvořící významnou součást planktonu nejrůznějších vnitrozemských vod od louží až po vysokohorská jezera, se osvědčily jako velmi vhodné modelové organismy pro nejrůznější ekologické a evoluční studie.1)

Ve svém životním cyklu mají právě takováto „trvalá vajíčka“, ze kterých se za vhodných podmínek vylíhnou samice rozmnožující se nepohlavně (což umožňuje s jejich klony snadno plánovat experimentální studie). Vajíčka ale vydrží životaschopná po mnoho let a ve svém pevném chitinózním obalu, zvaném dle charakteristického sedlovitého tvaru efipium (česky „sedélko“), se mohou ukládat do sedimentu na dno jezer. Ten, pokud nedojde k jeho rozvíření, lze nepoškozený odebrat a poměrně přesně datovat stáří jednotlivých vrstev. V jezerním bahně zůstanou vajíčka pohřbená a jejich pevné obaly se dobře zachovají i po mnoha tisíciletích (známe i dobře zachovalé fosilie pamatující éru dinosaurů).

Z mladších vzorků (řádově desítky či stovky let starých) lze často izolovat DNA a pomocí paleogenetických metod studovat změny v druhovém složení nebo genetické struktuře místní populace perlooček. Průlomové evoluční studie však umožnilo zejména líhnutí různě starých genotypů. Obvykle se jednalo o jedince řádově desítky let staré, ale studie publikovaná letos v lednu údajně vylíhla ze sedimentu amerického jezera nejen perloočky z dob švédského obléhání Prahy, ale i jejich starší příbuzné pamatující Mistra Jana Husa… Se stářím možná až 700 let se jedná o dosud nejstaršího prokazatelně oživeného živočicha.

Studií, které využily možností, jež oživování různě starých perlooček přináší, již byla publikována řada. Často se zaměřovaly na mikroevoluční důsledky změn, které způsobila v prostředí jezer lidská činnost. Jednou z prvních byl doklad o rychlé adaptaci perlooček v Bodamském jezeře vůči toxinům sinic (PDF). Do šedesátých let 20. století bylo jezero relativně čisté, ale s nárůstem obsahu fosforu v jezerní vodě (eutrofizaci) došlo k masivním rozvojům toxických sinicových vodních květů. Takový silný selekční tlak se musel projevit na populacích planktonu, který se řasami a sinicemi z vody živí. Zpětně rekonstruovat, jak tento „velkoplošný terénní experiment“ dopadl, se podařilo již před více než patnácti lety. Perloočky vylíhnuté z vrstev sedimentů uložených před periodou eutrofizace byly vůči toxinům sinic podstatně citlivější než ty z období o pouhých deset let později. Podobná studie se zaměřila i na adaptace jezerních populací na intenzivní znečištění těžkými kovy z hutí během posledních cca 150 let. Srovnání předindustriálních a současných genotypů umožňuje stopovat konkrétní změny, ke kterým v průběhu lokální evoluce došlo, a to i na úrovni genomu a konkrétních metabolických procesů.
Efipium perloočky Daphnia obtusa, druhu typického pro drobné dočasné vody středoevropské krajiny (včetně louží na lesních cestách) Skutečná velikost 0,9 mm. Mikrofoto: Adam Petrusek.

Husarský kousek při kříšení perlooček se povedl mé belgické kolegyni Ellen Decaesteckerové, která zrekonstruovala koevoluci hostitelů a jejich parazitů v malém belgickém rybníku (abstrakt). Z různých vrstev sedimentu obsahujícího vajíčka rodu Daphnia a spory jejich bakteriálních parazitů se podařilo oživit jak genotypy hostitelů, tak i jejich parazitů druhu Pasteuria ramosa. Bylo tak možné otestovat, jak odolné jsou perloočky nejen vůči parazitům stejného stáří, ale i vůči těm, kteří se na lokalitě vyskytli dříve a později. Ukázalo se, že v průběhu let skutečně docházelo k neustálým adaptacím hostitele na parazity a naopak – bakterie dokázaly obvykle významně lépe infikovat své hostitele – současníky, na něž byly adaptovány, než genotypy starší nebo mladší.2) V dlouhodobé perspektivě se však virulence parazita nezvyšovala, vždy se vyselektovaly nějaké odolnější klony hostitele, kterým se musely bakterie znovu a znovu přizpůsobovat. Jednalo se zřejmě o první studii, která mohla přímo doložit dlouhodobou časovou dynamiku takové koevoluce v přírodním prostředí.

Až příliš hezký výsledek
Takové „přistižení příslovečné červené královny in flagranti“ bylo až příliš povedené. Však také recenzenti v prestižním časopise Nature naznačovali, jestli to tak nevyšlo jen náhodou, a doporučili celou studii zopakovat ještě jednou na nezávisle odebraném vzorku sedimentu. Většina výzkumníků by takové doporučení jistě považovalo za naschvál. Autorský tým se ale nezalekl, skutečně experiment znovu provedl, recenzenty přesvědčil, a studie v Nature vyšla. Ellen, první autorku studie, to však stálo další rok kariéry a říká, že podruhé by si klidně takto prestižní publikaci odpustila a dělala něco užitečnějšího…

Výše uvedené příklady ukazují, že „ekologie vzkříšení“ je obor mladý, ale perspektivní. Tím, že oživené pamětníky zaniklé minulosti můžeme trápit v různých kontrolovaných podmínkách a aplikovat na ně ty nejmodernější experimentální metody, dostáváme unikátní šanci získat nové náhledy na evoluční procesy. Přitom můžeme pracovat na časových škálách, které mnohonásobně přesahují nejen délku běžného výzkumného grantu, ale často i několik lidských generací. Nepochybuji o tom, že o perloočkách se v tomto kontextu brzy budeme moci znovu dočíst na stránkách některého z prestižních vědeckých časopisů.
Autor s čerstvě odebraným vzorkem jezerního sedimentu ze šumavského jezera, který posloužil ke studiu historického vývoje společenstva perlooček během posledních cca 200 let. Foto: Jan Fott.
Poznámky

1) O perloočkách jako modelovém organismu psal autor tohoto článku ve Vesmíru 2010/7: Modelka Daphnia.

2) Vaší pozornosti doporučujeme také záznam dubnové přednášky autora tohoto textu v rámci Biologických čtvrtků ve Viničné: Čer(ve)ná královna v našich vodách: evolučně-ekologické příběhy ze života perlooček.

===

Co dělá asijský slon v Africe
Jan Robovský

Poněkud zvláštní dovoz asijských slonů na práci do Afriky sice připomíná příslovečné „nošení dříví do lesa“, přitom se tento pokus v minulosti několikrát opakoval. Proč a s jakým úspěchem?

Pracovní (a kdysi váleční) sloni nejsou „plnohodnotnými“ domestikanty, protože nám sice přinášejí užitek a jsou krotcí, ale jejich chov stále stojí na odchytávání divokých jedinců. U těchto slonů neproběhla plnohodnotná selekce určitých vlastností, což je i důvodem, proč nemáme žádná sloní plemena. Domácí zvíře by se mělo rozmnožovat a být užitelné rychle, což slon nesplňuje – posuďte sami: dva roky březosti, slůně potřebuje matku alespoň pět let a mladý slon je použitelný od zhruba patnácti let. Je-li pracovní slon (preferované jsou samice) schopen plnohodnotného pracovního výkonu nějakých třicet let, pak množení v lidské péči není ekonomicky rozumnou strategií.

Trvající poptávka po odchycených slonech však alespoň možná vedla k částečné toleranci divokých jedinců – soudě podle toho, jak špatně si stojí divocí předci jiných domestikantů (např. divoký jak, velbloud, asijští buvoli nebo afričtí osli, o pratury jsme přišli úplně, k vyhynutí divokých koní nechybělo málo).
Kresba slona pocházející z roku okolo 1250, jejímž autorem je benediktinský mnich Matthew Paris.Snímek Matthew Paris Volné dílo, CC0 1.0
Výskyt v minulosti a mizení

Ještě před pár tisíci lety se asijští sloni (s českým jménem slon indický) vyskytovali od Blízkého východu (Sýrie, Mezopotámie) po východní Čínu a Sundské ostrovy (Sumatra, Borneo a Jáva), africké druhy pak v celé subsaharské Africe, v Atlasu a ve východním Egyptě a Núbii. Asijští sloni postupně vymizeli na Blízkém východě, Jávě a ve většině Číny a afričtí sloni ze severních částí svého areálu. Dodejme, že u afrických slonů lze rozlišit dva druhy – slona pralesního a slona savanového, a všechny tři druhy jsou od sebe dobře rozeznatelné, což umožňuje s pomocí dobových vyobrazení slonů zrekonstruovat, jak a které slony lidé v minulosti využívali.
ČTETE TAKÉ:
Slon indický v Africe

Slon indický byl „domestikován“ na Indickém subkontinentu zhruba před 4500 lety. Časem se vylepšovala technika odchytů, ochočování a výcviku pro různé činnosti. Důvody k ochočení byly především dva – síla a chobot umožňující jemnou manipulaci s předměty. Proto slon leckde stále zůstává kvalitní alternativou traktorů, buldozerů či jeřábů, byť plný výkon dokáže vyvinout jen asi dvě až tři hodiny denně. Sloni po tisíciletí vykonávali těžkou práci ve vlhkých lesích nebo na válečných bojištích, uplatňovali se také při ceremoniích a přestavovali symbol moci či movitosti svého majitele. V posledních asi 50 letech se začali více používat v turistickém ruchu, při vědeckém výzkumu (monitoring větších druhů zvířat) nebo na akcích proti pytlákům. Jejich válečná role už ale zcela skončila – právě ona byla důvodem importů asijských slonů nejen do Evropy, ale i do na slony bohaté Afriky.
Váleční sloni v Evropě

Evropané byli poprvé s válečnými slony konfrontováni při tažení Alexandra Velikého do Persie a Indie, a to způsobem, který byl typický i pro další podobné střety. Váleční sloni byli dokonalým nástrojem pro vyvedení z míry jak vojáků, tak i jejich koní. Jenže po prvotním šoku se u vojevůdců většinou objevila ambice válečné slony získat a zapojit je i do svých vojsk. To platilo pro Alexandrovy generály, vyloženě nadšení do slonů byli třeba Ptolemajovci. U nich našel inspiraci Hannibal, který, jak známo, slony použil proti Římanům v punských válkách. Tato velká vlna entusiasmu západních civilizací pro válečné slony byla převážně spojena s asijskými slony a jejich pořizování proběhlo hlavně první desetiletí po Alexandrově výpravě do Indie.
Sloni v bitvách primárně sloužili ke zneškodnění jízdy, rozbíjení řad pěchoty a případnému bourání opevnění. Role slona je přirovnávána k tanku. Kromě toho na zádech unesli více vojáků. Freska Cornelia Corteho (asi 1570-1600) zobrazuje bitvu u Zamy. Tento vojenský střet z 19. října roku 202 př. n. l. byl poslední a rozhodující bitvou druhé punské války.

===

Moderní pomocník hasiče? Pes
Eva Bobůrková

„Při prevenci a hašení požárů dnes zásadně pomáhají moderní technologie, ale také policejní psi,“ říká vyšetřovatel požárů Martin Kavka.

Jaká je nejčastější příčina požáru? — Nedbalost člověka. Při používání otevřeného ohně, při vaření či dalších činnostech. Častá je i technická závada na elektroinstalaci nebo špatný technický stav vozidla. Úmyslně založených požárů je menší počet než těch zaviněných nedbalostí, tvoří asi pět až osm procent, oproti tomu požáry z nedbalosti tvoří pětinu až čtvrtinu. Největší množinou příčiny požáru je takzvané neprokázané zavinění neznámé osoby. Tato příčina se uvádí v případě, že vyšetřovatel jednoznačně vyloučí vliv technické závady. Příčinou je tak „lidský faktor“, ve kterém může být jak nedbalostní, tak úmyslné jednání.

Technická závada na elektroinstalaci či na autě asi často souvisí se zanedbanou údržbou, svým způsobem ji tedy rovněž zaviní člověk, ne? — Zanedbaná oprava, chybějící revize, s tím se samozřejmě setkáváme a zjišťujeme při vyšetřován. Pak takový požár řadíme do kategorie „technická závada vlivem zanedbání údržby“. My vyšetřovatelé hledáme příčinu, popisujeme mechanismus vzniku, hledáme tzv. kriminalistické ohnisko a zpracováváme odborné vyjádření pro policii. Dokázat zavinění člověka už je na ní. Někdy zjistíme, že technickou závadu způsobila třeba neodborná manipulace, ale třeba při závadě elektroinstalace nebo palivového systému v autě se prakticky nedá dokázat, že se člověk o své auto nestaral.

Jak hledáte příčinu požáru ve volné přírodě? — U rozsáhlých požárů lesů nebo travního porostu je velmi těžké určit přesnou příčinu vzniku, i když zkušený vyšetřovatel může poznat, zda někdo někde rozdělal oheň. Je důležité najít kriminalistické ohnisko a v něm pátrat. Nalezneme-li více ohnisek, tak už se dá celkem spolehlivě usuzovat na úmysl. Ale tak 95 procent požárů v přírodě způsobí člověk nedbalostí.

Jaký největší požár jste vyšetřoval? — Byl jsem ve vyšetřovacím týmu u požáru levého křídla Průmyslového paláce na Výstavišti. A také jsem vyšetřoval požár střechy České národní banky, když se rekonstruovala Plodinová burza. V obou případech jsme případ uzavřeli s tím, že šlo o nedbalost, u ČNB vznikl při rozřezávání plechů na střeše a v Průmyslovém paláci si zřejmě někdo něco odložil na elektrický vařič, pak jej omylem spustil nebo o něj zavadil.
Vrchní komisař Martin Kavka (*1973), šéf hasičských vyšetřovatelů HZS hl. m. Prahy a dlouholetý vyšetřovatel požárů. K pražským hasičům nastoupil v roce 1994.Snímek HZS Praha

Byl jste také u nějakého požáru s kriminálním pozadím? — U mnoha. Zapálená auta, zapálené chaty, byty, kdy se pachatel snažil zakrýt jinou trestní činnost, i vraždu. Tyto pokusy nebývají moc úspěšné, objasněnost je velmi dobrá.

Jsou dnes požáry rychlejší kvůli všudypřítomným plastům, nebo naopak „pomalejší“ díky zpomalovačům hoření? — Byť jsme obklopeni plasty, v materiálech nastal pokrok, třeba sedací soupravy dnes hoří hůř nebo plastové části některých moderních izolací jen odkapávají, ale nehoří plamenem. Tomu, že požár nestačí způsobit tak rychle tolik škod, ale přispívá hlavně kratší dojezdová doba hasičů, rychlý zásah, tedy alespoň v Praze, kde jsme schopni být na místě v průměru kolem šesti až osmi minut od vyhlášení poplachu. Navíc tam ve velmi krátké době mohou dorazit další jednotky. Moderní technologie velmi pomáhají při detekci i ohlášení požáru. Vzpomeňme na dobu před třiceti lety, na tak dnes již banální věc: lidi museli běžet do telefonní budky, aby ohlásili požár, to pak minuty naskakovaly. Dnes mají lidi mobily, ale budovy jsou také často vybaveny elektronickou požární signalizací, používají se kvalitní stavební materiály, to je nejlepší prevence.

Jak moc jsou budovy vybaveny detektory kouře? — V hotelích a administrativních budovách i v průmyslových objektech už jsou hlásiče požárů a detektory kouře samozřejmostí, ale i v domácnostech již přibývají bezpečnostní kamery a dneska už i běžné v sobě mají zabudovaný detektor pohybu, který zaznamená i kouř vznášející se v místnosti. Na ulicích máme hustou síť veřejných kamer, na niž je částečně napojeno i naše operační středisko. Díky tomu všemu většinou přijíždíme k požáru, který ještě není příliš rozvinutý, a proto následky nejsou tak fatální jako dřív. Samozřejmě pořád nastávají i velké, rozvinuté požáry, na něž se reaguje úplně stejně jako před třiceti lety.

Neboli hasí se vodou. Tady se nové technologie neuplatňují? — Vodou hasíme prakticky ve všech případech. Je to velmi dobré hasivo a je také nejdostupnější, vozíme si ji s sebou. Ale změnila se technologie hašení a všechno jde rychleji. Máme k dispozici proudnice se speciálními tryskami, které prudce zvyšují ochlazovací efekt, a dokážou tak uhasit požár s minimálním množstvím vody. Využíváme také speciální hadice s vysokotlakým proudem. Při hašeni dnes velmi pomáhá i termokamera, díky níž hasič získá něco jako další oči, vidí obrysy místnosti nebo kde v budově hoří, takže se může rychle zorientovat.

Co když vypukne požár třeba až v osmém patře? — Výškové budovy dnes musí být podle požárních předpisů vybaveny tzv. suchovody, což znamená, že hasiči můžou v přízemí vhánět vodu, kterou si přivezou, do připraveného potrubí, rozvodem ji dostanou do potřebného patra, tam se hasič napojí hadicí a hasí. V kancelářských, administrativních budovách nebo v budovách skladů se dnes používají také sprinklery ­ oheň se hasí automaticky, bez přítomnosti hasiče, až do jeho příjezdu. Některé specifické části budovy jsou také vybaveny nádržemi s inertním plynem. Jakmile čidlo zjistí zvýšenou teplotu nebo detekuje plamen, místnost se hermeticky uzavře a vhání se do ní inertní plyn a ten, laicky řečeno, oheň udusí. Sprinklery ostatně můžeme vidět i v podzemních garážích nákupních center nad každým stáním. Pokud by začalo auto hořet, baňka praskne a tryska začne sama hasit.

Oběti požárů zabíjejí dřív zplodiny hoření než plameny. Jak jsou před nimi chráněni hasiči? — Jsou i výjimky, extrémní případy, kdy člověk manipuluje s kanystrem, poleje se benzínem a začne hořet. Ale u běžných požárů je příčinou smrti v naprosté většině udušení. Proto jsou nejdůležitější ochranou pro hasiče dýchací přístroje. Každý si nese na zádech zásobu stlačeného vzduchu na nějakých dvacet minut a dýchá pomocí masky. Systém hasiči ukazuje, kolik vzduchu zbývá, pískáním nebo vibrováním varuje, když se zásoba vzduchu krátí. Navíc hasiči chodí vždy ve dvou, aby si mohli vzájemně pomoci. Hasič má na svém přístroji také tzv. vyváděcí masku, kterou nasadí obyvateli zakouřeného bytu a vyvede jej bezpečně ven. Máme ještě další ochranné pomůcky jako speciální rukavice, zásahový oblek, boty a přilbu.

Materiály, z nichž jsou vyrobeny, jsou asi také jiné než před 30 lety. — Tehdy byl ochranným oblekem těžký kožený kabát, oč těžší byl, o to méně chránil. Dneska jsou materiály na špičkové úrovni, ze speciálních tkanin, odzkoušených v laboratořích, s certifikací, které jsou lehčí i příjemnější pro pohyb. Oblek se skládá minimálně ze tří vrstev, které musí splňovat více funkcí. Pro některé specifické zásahy používáme i jednovrstvé obleky. Materiál musí zůstat po určitou významnou dobu nehořlavý. Musí být zároveň propustný, aby se tělo nepotilo, neudusilo a musí mít ochrannou tepelnou vložku. Každý stát si v předpisech stanoví, jakou úroveň ochrany musí obleky hasičů splňovat, ale v zásadě jde o stejné technologie využívané pro kombinézy pilotů Formule 1 ­ chrání proti sálavému teplu i proti plamenům.

Vývoj technologií změnil výbavu hasiče, jak změnil vyšetřovací metody? — Nespadá to do kategorie moderní technologie, ale pro nás je ohromnou novinkou využití psa. V USA přišli na to, že pes má tak citlivý čich, že je možné jej vycvičit na odhalení drog, výbušnin, ale také i stopového množství benzínu či jiného akcelerantu. Vycvičení psi dokážou detekovat hořlavinu i po požáru, dokonce i po zásahu hasičů. Pes označí místo a pak už je na vyšetřovateli, aby odebral správě vzorek. Pes ho ještě potvrdí mezi jinými slepými vzorky, pak se práce přenese do laboratoře, kde se zjistí, jestli tam opravdu akcelerant je a o jakou látku jde. Dnes může tuto „psí službu“ využít každý kraj přes policejní kynology.

A ty opravdové technologie? — Drony využíváme pro pohled shora, při velkých požárech hal nebo lesních požárech, díky nim můžeme zjistit, kde je největší odhoření, případně kriminalistické ohnisko požáru. V Praze jsme kromě dronů začali využívat i 360stupňovou kameru. Vyšetřovatel s její pomocí udělá sken prostoru a kolegové se ve 360stupňových brýlích mohou podívat a pohybovat ve virtuálním prostoru, aniž by museli být fyzicky přítomni. Využíváme i sférické kamery, které dokážou prostor naskenovat a přiblížit místo tak, že můžete zdaleka pozorovat prostor na minimální vzdálenost.

Co lze zjistit v laboratoři? — Technický ústav požární ochrany má k dispozici moderní přístroje, spektrometry a speciální mikroskopy, které umožní určit, třeba ze vzorku odebrané elektroinstalace, zda k požáru došlo zkratem nebo třeba přechodovým odporem. Nebo zda zařízení začalo nejdříve hořet a stopy zkratu nese až po požáru. Nebo že elektroinstalace příčinou požáru nebyla. Někdy lidé způsobí požár například v kuchyni svou nedbalostí, ale chtějí to zakrýt a řeknou, že začala hořet třeba rychlovarná konvice. Ale odebrané vzorky elektroinstalace ukážou, že od konvice hořet nezačalo.

Jaký další posun nastal ve vyšetřovacích metodách příčin požárů? — Nejdůležitější je pro nás nalezení kriminalistického ohniska. V tom nám dnes pomáhají podrobnější fotografie, využití laboratoří pro zpracování vzorků, kamerové systémy. Výhodou je, že vyšetřovatelé mají stejnou výbavu jako hasiči, takže můžeme být na místě požáru už během zásahu a zajistit včas důkazy. Protože i samotný zásah může důkazy zničit.

===

Zázračné očkování. Boj s pravými neštovicemi v českých zemích v „dlouhém“ 19. století
Václav Grubhoffer

Pravé neštovice byly po staletí jednou z nejobávanějších i nejběžnějších infekčních chorob euroasijské provenience. A byly také prvním infekčním onemocněním, před kterým se lidstvo naučilo účinně chránit očkováním.

Historický původ pravých neštovic nebyl zcela objasněn – je tak částečně opředen legendami. Šlo pravděpodobně o velmi staré onemocnění – známé ab antiquo, spojované ve své endemické formě zpravidla se starověkým Egyptem – zmiňované například v souvislosti s faraonem Ramsesem V. (cca 1157 př. n. l.), jehož jizvy dochované na mumifikovaném obličeji jsou patrně stopami po neštovicích.

Roku 570 n. l. galsko-římský historik a biskup Marius z Avenches užil termínu „variola“ (z latinského varius – skvrnitý) k označení epidemie, jež zasáhla Itálii a Francii. Poprvé pravé neštovice jednoznačně popsal perský lékař Rází Abú-Bakr kolem roku 900 n. l., který rozlišoval mezi neštovicemi a spalničkami. Zmínky ukazující na pravé neštovice se objevují v arabských, hebrejských i hippokratovsko-galénských textech. Zdá se, že v Rázího době byly neštovice běžnou dětskou nemocí.

V epidemické formě se nemoc vyskytovala v oblasti Středomoří v souvislosti s křížovými výpravami. Na počátku 16. století následovalo dvacetiletí epidemií v Latinské Americe, jež měly naprosto ničivý účinek na původní domorodé obyvatelstvo. (1507 Haiti, 1515–16 Yucatán, 1519 Karibské ostrovy, 1524 Mexiko, 1525–26 Guatemala, Peru). Neštovice se rychle šířily a s velkou pravděpodobností přispěly k pádu velkých říší Aztéků a Inků. Domorodci s nimi nikdy předtím nepřišli do styku, byli tak vůči nim extrémně bezbranní. Předpokládá se, že psychologický účinek onemocnění byl stejně ničivý jako fyzická újma. Odhaduje se, že 90 % obyvatel Nového světa (mezi 50–100 miliony lidí) bylo vyhlazeno kombinací několika faktorů, k nimž patřily právě i onemocnění jako neštovice a spalničky.

Aztécká kresba ze 16. století ilustrující devastující dopad pravých neštovic na původní obyvatele Ameriky.
Volné dílo

V Evropě představovaly neštovice závažný problém zhruba od 16. století, staly se obávanou „kropenatou stvůrou“, která byla příčinou 10–15 % úmrtí – šlo o endemickou chorobu ve velkých městech; v malých městech a vesnicích se objevovala jako periodická epidemie – úmrtnost dosahovala 25–40 %. I v případě přežití zůstaly vyléčeným osobám následky v podobě jizev v obličeji, a pokud bylo zasaženo oční víčko či spojivka, i slepoty.

Evropské obyvatelstvo bylo sužováno vlnami epidemií neštovic především v 18. století. Pravé neštovice byly navíc problémem celospolečenským, nevyhýbaly se ani panovnickým dvorům. Hned v několika případech zasáhly rod Habsburků. Roku 1654 jim v 21 letech podlehl římský král a následník císařského trůnu Ferdinand IV. Habsburský. V roce 1711 císař Josef I., který onemocněl, přestože byl během epidemie neštovic uzavřen po šest týdnů ve svém sídle – nemoc jej dostihla a nakonec zemřel kvůli oslabenému organismu na zápal plic.

V šedesátých letech 18. století podlehlo neštovicím 11 příslušníků vládnoucí habsburské dynastie – roku 1763 manželka Josefa II. Habsburského Isabella Parmská, roku 1767 i jeho druhá žena Marie Josefa Bavorská. Ve stejném roce je prodělala i samotná panovnice Marie Terezie.  K dalším slavným obětem pravých neštovic patřila královna Anglie a Skotska Marie II. Stuartovna (1694), čtrnáctiletý ruský car Petr II. (1730) či francouzský král Ludvík XV. Onemocnění přežili a charakteristické znamení na tváři si nesli například Alžběta I. Anglická (onemocněla 1652), Wolfgang Amadeus Mozart (1767) či Ludwig van Beethoven.
Variolizace a vakcinace

Medicína k léčbě pravých neštovic dlouho užívala projímadel a pouštění žilou. Metoda inokulace formou variolizace (známa již ve starověkém Orientu), spočívající v přenesení materiálu získaného z pravých neštovic nemocného na zdravého jedince, byla spojena s rizikem přenosu i dalších nemocí a měla poměrně vysokou mortalitu. Očkovaná osoba byla navíc po určitou dobu stejně nebezpečným zdrojem infekce jako nemocný.

Tradičně jsou rozšíření a popularizace variolizace připisovány manželce britského konzula v Cařihradu Mary Wortley-Montaguové, což je však typický příklad anglocentrismu. Lady Mary se narodila v roce 1689, v akademických kruzích byla záměrná variolizace dětí známa nejpozději od roku 1671 díky dánskému lékaři Thomasi Bartholinovi (1616–1680), v českém prostředí tuto metodu („nakupování neštoviček“) popsal patrně jako první Jan František Löw z Erlsfeldu (1648–1725) v roce 1699, kdy bylo lady Mary deset let. Je tedy nepravděpodobné, že by Wortley-Montaguová popularizovala něco, co bylo již dávno rozšířeno mezi lidmi po celé Evropě. Variolizace se v 18. století těšila oblibě i v prostředí společenských elit. Její mocnou propagátorkou byla již zmíněná panovnice Marie Terezie, která dala demonstrativně očkovat své děti.
V českém prostředí metodu variolizace („nakupování neštoviček“) popsal patrně jako první Jan František Löw z Erlsfeldu (1648–1725) v roce 1699.Autror Paul Friedrich Fahrenschon, Wellcome Collection, CC BY 4.0

Průkopnickou metodou se stala na konci 18. století vakcinace Edwarda Jennera (1749–1823), jež spočívala v poměrně bezpečném přenosu kravských neštovic na zdravého lidského jedince. Jenner poprvé vyzkoušel očkování kravskými neštovicemi v roce 1796, o dva roky později vydal v Londýně publikaci o tomto způsobu očkování, který nazval vakcinací. Ke svému experimentu si vybral syna svého zahradníka, zdravého osmiletého chlapce Jamese Phippse a mladou děvečku od krav Sarah Nelmesovou, která se nakazila kravskými neštovicemi od krávy jménem Kytka. Jenner nabral vzorek materiálu z puchýře kravských neštovic na ruce děvečky a poté jej veškrábal do chlapcovy pokožky. O šest týdnů později naočkoval chlapci virus pravých neštovic odebraný z puchýře pacienta s pravými neštovicemi. Virus se „neujal“. Posléze očkoval svého vlastního syna – i on byl chráněn proti pravým neštovicím.
Edward Jenner očkuje vlastního syna (poté, co dříve s úspěchem před pravými neštovicemi ochránil osmiletého Jamese Phippse).Autor C. Manigaud podle E. Hammana, Wellcome Collection, CC BY 4.0

Reakce na tento způsob očkování probíhala zpravidla velmi mírnou formou, proto se metoda (i přes kritiku – panovala například obava z přenosu zvířecí choroby na člověka) téměř okamžitě rozšířila po celé Evropě. Do roku 1801 bylo v Anglii očkováno přes 100 000 lidí, do roku 1811 ve Francii více než 1,7 milionu. Napoleonovi se podařilo dát očkovat zhruba polovinu jeho armády. Pro období let 1804–1814 se uvádějí 2 miliony očkovaných v Rusku. Do dvacátých let 19. století se vakcinace proti pravým neštovicím rozšířila do větší části světa. Pozoruhodný byl rovněž způsob, jakým byly vakcíny rozváženy. Sušená vakcína byla transportována na brkách a skalpelech. Dále byly používány sušené stroupky či bavlněná vlákna napuštěná matérií z puchýřů. Při dlouhotrvajících plavbách byly děti postupně očkovány snadno dostupnou matérií z puchýřků, jež vznikly po vakcinaci. V některých státech byla zakládána centra hromadné vakcinace.

Počátkem 20. století zůstávaly neštovice endemické téměř v každém státě. Do padesátých let se přestaly vyskytovat ve Velké Británii a ve Spojených státech, do roku 1976 byly zlikvidovány jak v Evropě, tak v Severní Americe, Číně, Japonsku a Austrálii. Přetrvávaly však v některých částech Afriky. Celosvětově byla variola eradikována (úplná likvidace infekčního agens v lidské populaci) až na počátku osmdesátých let 20. století
Neštovice v českých zemích

České země postihly epidemie neštovic zejména v letech 1794 a 1799–1801. V letech 1796–1812 si vyžádaly na Moravě celkem 114 769 životů, v Čechách roku 1799 to bylo 17 585. Pro období počátku 19. století můžeme použít údaje shromážděné v roce 1803–1804 pražskou očkovací komisí. Z druhé poloviny 18. století je známo několik doložitelných případů variolizace.

Na tomto místě je třeba zmínit, že pravými neštovicemi onemocněl roku 1727 v dětském věku Josef Adam ze Schwarzenbergu (1722–1782) – jeho uzdravení bylo přisuzováno zázraku svatého Jana Nepomuckého. Dne 19. ledna 1753 jim však podlehla jeho manželka Marie Terezie rozená Liechtensteinová (1721–1753). O dvě desetiletí později, v dubnu 1773, proti nim byli očkováni metodou variolizace její vnuci Josef (1769–1833), Karel Filip (1771–1820) a Jan (1770–1779). Jako jeden z dalších doložitelných pokusů o variolizaci bývá uváděno očkování dětí majitele jemnického panství hraběte Maxmiliana Dauna z roku 1791. Údajně druhým moravským osvícencem, který dal očkovat vlastní děti, byl evangelický kazatel Victor Karl Riecke, třetím potom učenec Johann Nepomuk Mittrowsky.

Úspěšné pokusy o variolizaci na Moravě jsou spojeny s osobností absolventa vídeňské lékařské fakulty, botanika a krajského fyzika, korutanského rodáka Aloise Carla (1765–1831), který od roku 1794 působil v Brně. Roku 1796 tam založil vlastní „očkovací ústav“ v Lehrchenheimově domě na Zelném trhu a uskutečnil jarní a podzimní variolizaci – v prvním případě u sedmi, v druhém u čtyř dětí, obě, dle jeho zpráv, dopadly úspěšně. Svá pozorování týkající se neštovic v Brně a okolí publikoval prostřednictvím letáků. Potenciální očkovance motivoval i finančně – v roce 1797 nabízel, že do svého očkovacího ústavu přijme zdarma 20 nemajetných, jimž byla slíbena motivační odměna ve výši dvou dukátů. V době, kdy Carl zahájil boj proti neštovicím, však svitla nová naděje v podobě vakcinace.
Přichází vakcinace

Vakcinace se stala předmětem zájmu a propagandy řady osvícených monarchií pozdního 18. století, včetně Rakouska. Prvními městy na starém kontinentě, kde se začalo s vakcinací, byly severoněmecký Hannover a Vídeň – v jejímž případě je třeba připomenout jméno zdravotního referenta dolnorakouské vlády Josepha Ferra (1753–1809), který si dal vlákno navlhčené vakcínou zaslat přímo z Londýna. Na konci dubna 1799 provedl první vakcinaci na svých vlastních dětech za přítomnosti ženevských lékařů Peschiera a Jeana de Carro. Carro následně v květnu očkoval své dva synky a stal se jedním z nejaktivnějších propagátorů této metody nejen v habsburské monarchii. Traduje se, že očkovací lymfu dodal i do Brna.

Dobový tisk tvrdí, že právě Morava projevila v celém Rakousku nejvíce horlivosti a oproti Čechám byla v mírném předstihu – snad i pro malou vzdálenost od Vídně. K raným dějinám očkování však existuje několik verzí – podle některých zdrojů provedl první pokusy s vakcinací vysloužilý vojenský ranhojič jménem Polinger (zemřel 1802 nebo 1803), jenž očkoval ve spolupráci s budoucím moravským protomedikem dr. Gärtelgruberem původem ze Štýrska. První vakcinační pokusy jsou ovšem spojovány i s již zmíněným Aloisem Carlem, který získal očkovací látku z Hannoveru od lékařů Ballhorna a Stromeyera. Již v roce 1801 tak v Brně bylo údajně 600 očkovaných dětí, což byla především Carlova zásluha. Po jeho odchodu z Brna do Prahy se očkování ujali další lékaři – dr. Istwann, Lindner či Kayser von Nilkheim. Vakcinace se těšila opoře moravského gubernia, jež tento druh očkování podpořilo již v březnu roku 1800. Byla vypsána rovněž soutěž pro lékaře. Odměnu ve výši 100 zlatých měl získat lékař či chirurg, jemuž se podaří očkovat největší počet osob.

V Čechách se vakcinace začala uskutečňovat s podporou státní správy počínaje rokem 1800. Dokladem státní propagace vakcinace jsou například medaile pražské očkovací komise z roku 1803 ve stříbrném či bronzovém provedení určené osobám, jež se zasloužily o šíření vakcinace. Ty byly určeny nejen lékařům, nýbrž i propagátorům vakcinace a rodičům, jejichž dětem byla odebrána lymfa pro další očkování. Pozoruhodné je ikonografické provedení medaile, jež na přední straně zachycuje matku, která klečí na pravém koleni a drží dítě na klíně. S pocitem vděku vůči Prozřetelnosti hledí na oko s paprsky a současně ukazuje na jizvu po očkování na obnažené paži dítěte. Poblíž stojící váza s květinami, symbol zdraví, poukazuje na tento nejdůležitější plod očkovacího ústavu. Medaile nese nápis: „Děkujeme Ti, ó Bože, za toto dobrodiní!“
Medaile pražské očkovací komise z roku 1803 udělovaná osobám, které se zasloužily o šíření vakcinace.tor A. Guillemard, sbírky Národního muzea

Nejstarší dějiny očkování na našem území jsou popsány v obsáhlých dějinách očkování z let 1804 a 1805 (Geschichte der Vaccination in Böhmen), jež patří k nejstarším spisům svého druhu na světě. První pokusy (zatím neúspěšné) s vakcinací provedl v Čechách patrně lékař Karl von Bauer, jenž získal očkovací látku z mízní tekutiny krav (Kuhpockenlymphe) v prosinci roku 1799 od paní von Blasfort rozené von Brady z Dublinu. Očkovací lymfa byla uchována v plátěném hadříku a zabalena do zapečetěného dopisního papíru. Vyzkoušel ji v únoru roku 1800 na dětech Johanna R. Mladka, kontrolora při pražském vodním mlýně u Výtoně v Podskalí. Látka se tehdy ovšem neujala.

K dalším raným pokusům, které měly jistý úspěch, patřilo očkování provedené dr. Johannem Mayerem. Ten obdržel v červnu 1800 sušenou očkovací látku na bavlněném vlákně od dr. Karstena z Brém. Aplikoval ji, zředěnou horkou vodou, prostřednictvím sedmi vpichů lancetou tříletému synkovi pana Duchardina na pražské Kampě. Z Brém si dal zaslat i další lymfu, jež byla tentokrát uchována v bavlněném vlákně v dutině psacího pera chráněné voskovou zátkou. Přestože očkování bylo úspěšné, nemohl pro tehdejší vzrůstající nedůvěru sehnat další dobrovolníky a musel očkovací pokusy přerušit.

Průkopníkem vakcinace v Čechách byl i lékař pocházejí z irské rodiny usazené v českých zemích Franz Karl O’Reilly (1763–1802). Lymfu získal z Vídně od Jeana de Carro. Vyzkušením vakcíny pověřil chirurga pražského Židovského města Adama Fenningera. Zmíněné první tři vakcinační pokusy proběhly zcela neveřejně, bez zpráv v tisku a bez přítomnosti dalších lékařů a úředníků – zmínění průkopníci vakcinace měli pravděpodobně pochybnosti.

Zájem o vakcinaci však projevovala řada dalších významných lékařů – například třicetiletý praktický lékař z Litoměřic a České Lípy, budoucí profesor zdravotní policie na lékařské fakultě pražské univerzity Josef Bernt. V březnu 1801 se vydal do očkovacího ústavu v Bamberku, aby se osobně seznámil s vakcinační metodou. Do Čech se vrátil po třech týdnech, přivezl si očkovací látku a začal očkovat na kosmonoském panství. V témž roce se o očkování začal zajímat zemský protomedikus Thaddäus von Bayer, jenž pověřil profesora Antona Josefa Hollého (1752–1832), aby se informoval o přednostech vakcinace. Ten požádal o očkovací látku dr. Lehra z Frankfurtu nad Mohanem, který ji dodal konzervovanou mezi dvěma skleněnými destičkami.

Dne 2. května 1801 dal Bayer očkovat čtyři děti z pražského sirotčince. Vakcinaci provedli dr. Hollý a Bayerův chráněnec, porodník z pražské všeobecné nemocnice Franz Karl Fiedler. V této fázi již mělo očkování i publicitu, 17. května se opakovalo za přítomnosti nejvyššího českého purkrabího hraběte Stampacha a guberniálního rady hraběte Philippa Kolowrata-Krakovského. První zpráva o očkování v českém tisku (Prager Neue Zeitung) se tak objevila hned následujícího dne, 18. května 1801.
Metoda se rozšiřuje

Roku 1801 byl založen „veřejný očkovací ústav“ na pražském Karlově. Zdá se, že vakcinace proti pravým neštovicím našla poměrně záhy značný ohlas veřejnosti – v polovině července 1801 již bylo jen v Praze proočkováno 250 dětí a během téhož roku se očkování rozšířilo po celých Čechách. Celkem bylo očkováno 1910 osob. Očkovat se začalo i na venkově, zprvu zejména v okolí Mladé Boleslavi zásluhou Josefa Bernta. Nelze však opomenout ani kraje daleko od Prahy – například lékař z Poličky Johann Nepomuk Eiselt uváděl Chrudimský kraj, v němž Martin Devoty očkoval roku 1801 osm dětí.

O tehdejším skokovém nárůstu nově očkovaných si lze udělat lepší představu z následujících čísel – v roce 1801 bylo v Čechách očkováno zmíněných 1 910 osob, v roce 1802 to bylo 8 180 osob a v roce 1803 již 12 842 osob– z tohoto počtu zemřely v průběhu vakcinace pouze dvě děti, u kterých pitva prokázala, že příčinou smrti bylo jiné onemocnění. Převládlo tedy přesvědčení, že vakcína je bezpečná. Je zřejmé, že zlom představoval rok 1803, kdy bylo zahájeno skutečně „plošné“ očkování, s čímž souviselo i založení „zdravotní policejní“ očkovací komise, jež měla na starosti veškeré vakcinační záležitosti. Její členy jmenoval prezident českého gubernia hrabě Chotek – byli mezi nimi například Anton Michelitz (rektor Karlo-Ferdinandovy univerzity), Johann Mayer, Anton Holly, Jakob Fenninger, ale i Ignaz Mattuschka, který patřil k vakcinačním skeptikům.

Byly stanoveny i elementární zásady vakcinační praxe. Vakcinovat měli pouze lékaři a chirurgové, kteří měli k dispozici výhradně takovou vakcinační látku, jejíž účinnost byla nezpochybnitelná. Před započetím očkování se měli dostavit na pražskou lékařskou fakultu a dát se poučit o správné vakcinační technice. Očkující lékaři měli držet pravidelnou dobu vyhrazenou pro vakcinaci a přizvat co nejvíce lidí, kteří se měli přesvědčit, že jde o bezbolestnou a účinnou operaci. Očkováni měli být kromě dětí i dospělí a starší lidé. Z očkování měli být naopak vyjmuti lidé trpící jinou chorobou, již očkovaní a těhotné ženy.

Pro očkování měla být užita čerstvá, nejlépe tekutá a z puchýřku právě odebraná látka, přenesená přímo z paže na paži, již bylo doporučeno odebírat šestý až devátý den po vakcinaci. Vpich se měl provádět ocelovou lancetou nebo plochou jehlou, nikoliv dříve obvyklou slonovou kostí. Očkující lékař měl dále zaznamenat poměrně detailní informace do předtištěného formuláře – jméno, věk, zaměstnání otce, vyznání, původ očkovací látky – i skutečnost, zda šlo o matérii tekutou či sušenou, záznam o průběhu nemoci po očkování a celkový výsledek.

Pravidla očkování stanovil Předpis o očkování z 12. března 1807, podle něhož směl očkovat pouze chirurg či lékař disponující oprávněním. Další jednotná pravidla očkování byla stanovena v Očkovacím řádu z roku 1808, který byl platný v celém soustátí. Vakcinaci mělo v každé zemi řídit gubernium prostřednictvím zemského protomedika. V krajích zodpovídal za očkování krajský úřad – konkrétně krajský lékař. Ten měl opatřovat i očkovací látku, očkovat se mělo v krajských městech při nově zřizovaných očkovacích ústavech. Krajský lékař ručil i za to, že v jeho kraji bude dostatek očkování způsobilých lékařů. Očkujícím lékařům byly slíbeny finanční výhody i lepší pracovní místa. Další nařízení následovalo v roce 1812. Nařízení z roku 1836 žádalo očkování celé dětské populace, zatím však nezavádělo skutečnou očkovací povinnost. Platilo až do roku 1918. Až se vznikem samostatného státu bylo roku 1919 zavedeno povinné očkování všech dětí po prvním, sedmém a čtrnáctém roce života.

Očkování proti pravým neštovicím však mělo i své odpůrce, a to i mezi samotnými lékaři. Skeptický vůči vakcinaci byl například budoucí zemský protomedikus Ignaz Mattuschka – již v roce 1802 publikoval obsáhlý spis, v němž vyjádřil pochybnost o naprosté neškodnosti vakcinace. Vedl polemiku s Aloisem Carlem. Kravské neštovice podle něj před pravými nechránily, naopak byly schopné je vyvolat. K odmítačům očkování patřil rovněž významný internista Josef Hamerník (1810–1887), jenž očkování považoval mylně za neúčinné a škodlivé. Své argumenty shromáždil v roce 1856 do odpovědi na dotaz britského parlamentu ohledně vakcinace. Zpráva z roku 1872 uveřejněná v Národních listech zase zmiňuje nevybíravé výrazy, kterými označoval zastánce očkování proti neštovicím (Kdo se to tu směje? Národní listy 24. 11. 1872, č. 325, s. 2.).

K propagaci vakcinace patřily například očkovací slavnosti s hudbou, zpěvem, tancem a rozdělováním finančních prémií, jak je známe z Brna 19. století. Konaly se opakovaně v nových lázních v Pisárkách. Ve speciálně postaveném cirku probíhala gymnastická a zábavná vystoupení. V roce 1813 zde zbudoval vlastním nákladem doktor Rincolini pomník s grafitovou bustou Edwarda Jennera. Ze svého místa v Brně Pisárkách byl přenesen do zahrady nemocnice u svaté Anny a odtud zmizel neznámo kam.
Překonávání nedůvěry

Přestože do třicátých let 19. století byly údajně očkovány 4/5 dětí z českých zemí, u běžného obyvatelstva panovala značná nedůvěra způsobená skepsí, pověrčivostí i neinformovaností. Vlivnými propagátory na poli osvěty očkování se stali katoličtí i evangeličtí kněží, židovští rabíni, učitelé a zejména zástupci a zástupkyně šlechty. Z duchovních jmenujme například Johanna Fiedlera, bratra již zmíněného lékaře, který považoval vakcinaci za jistý druh zázraku: snažil se vyvrátit tehdy obvyklé předsudky – očkování nezpůsobuje nemoc, věřící nemají chovat odpor vůči novinkám, očkování není v rozporu s božím záměrem. Další pověrou bylo přesvědčení, že přenesením látky z krav na člověka pojme lidské tělo cosi ze zvířecí povahy.

Během epidemie neštovic v letech 1798–1799 dala hraběnka Marie Walburga Truchsess-Zeilová svolat v Kunvaldu u Nového Jičína své poddané, aby je poučila o očkování jako jediném spolehlivém prostředku proti nemoci. K dalším urozeným zastáncům vakcinace na Moravě patřili především filantrop a svobodný zednář, hrabě Hugo Franz Salm-Reifferscheid, Franz Anton hrabě Magnis či hrabě Leopold Berchtold. Rovněž v případě Fünfkirchenů v Chlumu u Třeboně lze hovořit o dobře organizované a důsledné propagaci očkování, na níž se podíleli chlumecký farář, ředitel tamního panství i rychtáři jednotlivých vsí.
Pavlína ze Schwarzenbergu

Kladný postoj k vakcinaci proti pravým neštovicím zaujali opět Schwarzenbergové. Kněžna Pavlína ze Schwarzenbergu rozená Ahrenbergová dala okolo roku 1802 očkovat proti neštovicím patrně všechny své děti.1) Nasvědčuje tomu skutečnost, že se ve schwarzenberské knihovně nacházela anonymní publikace s názvem Observations et experiénces sur la vaccination (Pozorování a zkušenosti týkající se očkování), jež vyšla právě v roce 1802. Přímý doklad o očkování však existuje pouze v případě pětiměsíční Pavlíniny dcery Luisy Eleonory, jež byla očkována proti pravým neštovicím na konci července 1803. Chovala se prý statečně: „První noc byla trochu nevrlá, nikoli nemocná, a teď opět vypadá, jak nejlépe může,“ svěřila se schwarzenberská kněžna v dopise svému otci.
Pavlína ze Schwarzenbergu (1774–1810) osobním příkladem podpořila Jennerovu vakcinaci – nechala očkovat své děti.Autor Johann Baptist von Lampi st.

Při bližším pohledu na osobnost Pavlíny rozené z Ahrenbergu příliš nepřekvapí, že byla stoupenkyní vakcinace. Během šestnáctiletého manželství se stala matkou celkem deseti dětí – šesti dcer a čtyř synů. Její mateřství bylo výrazně ovlivněno Rousseaovou ideou „nové matky“ – s myšlenkami francouzského filozofa přišla do intenzivního kontaktu ve svém frankofonním domově v Bruselu. Rousseau byl oblíbeným autorem již dvou předešlých generací rodu Ahrenbergů. Slovy významné české historičky Mileny Lenderové, autorky monografie Tragický bál. Život a smrt Pavlíny ze Schwarzenbergu: „Ve vztahu ke svému potomstvu se po celý život – zcela vědomě – snažila respektovat zásady intenzivního kontaktu matky s dítětem, dbala na pobyt dětí venku, na zdravé otužování, rozumné stravování, na citovou, mravní i rozumovou výchovu a všestranné vzdělání.“2)

K závažným obavám schwarzenberské kněžny přitom patřily právě nakažlivé dětské nemoci, s nimiž si dobová medicína často nedokázala poradit. K nejobávanějším hrozbám patřily záškrt a spála, před nimiž se Pavlíně ze Schwarzenbergu podařilo děti uchránit. Když se roku 1803 spála rozšířila ve Vídni, pronikla i do blízkých rodin Lobkowiczů a orlických Schwarzenbergů, kněžna striktně omezila vzájemné kontakty. O dva roky později ji rozčílil jeden z vídeňských lékařů, jenž opomenul hygienická opatření, pomocí kterých měl izolovat spálou nemocné děti jednoho ze schwarzenberských zaměstnanců. Na její rozhořčené výtky lékař odpověděl, že „děti nemohou nikoho nakazit.“3)

Přestože se Schwarzenbergové neobjevili jmenovitě v soupisech očkovaných proti pravým neštovicím v Čechách z let 1801–1804 (očkovaní jsou zde ovšem uváděni zpravidla pouze jako „subjekty“), ve schwarzenberských knížecích službách i na jejich jihočeských panstvích působila řada lékařů a chirurgů úředně pověřených očkováním. Na prvním místě to byl schwarzenberský osobní lékař a zároveň krajský fyzik v Českém Krumlově Johann Ebenhöch, jenž v roce 1802 očkoval 18 „subjektů“. Dále lze uvést například zámecké chirurgy z Hluboké nad Vltavou a Třeboně Moritze Schmida a Mathiase Klementa. Ten v roce 1802 očkoval 15 a během dvou dalších let dokonce 41 „subjektů“. Na třeboňském panství působil i městský ranhojič v Třeboni Franz Fink, jenž roku 1802 očkoval 15 a v letech 1803–1804 na třeboňském a především na chlumeckém panství hrabat Fünfkirchenů 472 „subjektů“.

===

Nové projekty pro ISS: efektivní recyklace moči a imunita ve vesmíru
Magdalena Herová

Jak během dlouhodobého pobytu ve vesmíru co nejefektivněji recyklovat moč? A jak imunitní systém reaguje na specifické podmínky během kosmického letu? Biologické experimenty, které nám pomohou nalézt na tyto otázky odpovědi, připravujeme ve švýcarském centru BIOTESC. Projekty Urinis A, Xenopus a Human Bone Marrow Model proběhnou na vesmírné stanici ISS v inkubátoru Kubik pravděpodobně v letech 2023–2024.

Z českého pohledu jsou projekty zajímavé i tím, že se na nich podílí česká firma SAB Aerospace, která navrhuje a vyrábí kartuše, ve kterých se biologický materiál bude pěstovat.
Festival Czech Space Week

Česká bioložka Magdalena Herová se v centru BIOTESC na popisovaných projektech přímo podílí. Bude o nich mluvit i na třetím ročníku festivalu Czech Space Week, který se letos kvůli nepříznivé epidemiologické situaci uskuteční v online podobě. Mluvit bude také o AstroPi Challenge, ve které si děti mohou poslat svůj experiment do vesmíru nebo spustit jednoduchý program na počítači Astro Pi na ISS (viz obr. na konci článku).

Festival věnovaný vesmírným technologiím, kosmickému vzdělání i businessu potrvá od 8. do 14. listopadu 2020 a nabídne bohatý program pro všechny fanoušky vesmíru. Týden plný přednášek, panelových diskusí a živých vysílání oslaví vesmírné úspěchy v Evropě i v České republice a seznámí návštěvníky s novinkami na poli kosmického průmyslu a vědy. Součástí festivalu bude i panelová diskuse Space for Women za účasti Magdaleny Herové.

Festival pořádá ministerstvo dopravy společně s agenturou CzechInvest a dalšími partnery. Časopis Vesmír je jedním z mediálních partnerů.
Inkubátor Kubik na mezinárodní vesmírné stanici ISS.Snímek ESA
Udržitelná recyklace

Cílem experimentu Urinis A je zkoumat bakteriální nitrifikaci moči v prostředí vesmíru – tedy ve stavu beztíže a za vyšší radiace, než je na Zemi. Nitrifikace je proces, kterým bakterie, které normálně žijí v půdě, oxidují organické sloučeniny dusíku na molekuly snadno využitelné rostlinami.

Aby bylo jasné, proč je to zajímavé a jakým způsobem znalosti o nitrifikaci moči mohou přispět k rozvoji letů do vesmíru, je třeba odbočka. Na vesmírné stanici ISS platí úsloví: „Today's coffee is tomorrow's coffee (dnešní káva je zítřejší káva).“ Odpadní voda včetně moči se totiž na ISS recykluje pomocí destilace – odpařená voda se vrací zpět do „kohoutku“ a oddělené nečistoty skončí v odpadu. Tento proces je velmi energeticky náročný. Podobné je to s recyklací vzduchu, na jehož filtraci je potřeba hodně energie a dodatečný kyslík je spolu s dalšími zásobami pravidelně nutné dovážet ze Země.

Vědci už léta pracují na uzavřeném systému, který by umožnil vodu a vzduch recyklovat udržitelněji na základě biologických principů. V uzavřeném bioreaktoru by se pěstovaly fotosyntetizující rostliny či zelené řasy, které by využívaly odpadní produkty lidského bytí – tedy moč a oxid uhličitý, který vydechujeme, a samy by sloužily jako zdroj kyslíku a také biomasy – tedy potravy pro kosmonauty.

Výsledky z projektu Urinis A poslouží jako článek v řetězu inovací vedoucímu k stavbě zmíněného uzavřeného systému. Rostliny ani řasy totiž neumějí molekuly z moči využívat přímo a potřebují, aby jim je „předžvýkaly“ bakterie. Budou se ale půdní bakterie rozmnožovat a chovat ve vesmírných podmínkách stejně jako na Zemi? To je právě ta otázka, kterou se Urinis A snaží zodpovědět.
Astronautka Samantha Cristoforetti u inkubátoru Kubik.Snímek ESA
Imunita ve vesmíru

Projekty Xenopus a Human Bone Marrow Model se zabývají výzkumem imunity. Imunitní systém astronautů je ve vesmíru oslaben a chová se podobně jako imunitní systém velmi starých lidí na Zemi. Při sebemenší nemoci se tak musí astronauti mít na pozoru a v případě pochybností se okamžitě vrátit na Zem, protože jim hrozí, že by mohli mít ve vesmíru vážné zdravotní komplikace. Při letu do vzdálenější destinace, například na Mars, by ale rychlý návrat na Zem možný nebyl, proto je důležité pochopit, co přesně se s buňkami imunitního systému děje.

Projekt Xenopus studuje vývoj protilátek. Jako modelový organismus využívá žáby drápatky (rod Xenopus), u kterých jsou protilátky podobné jako u lidí. Vědci na ISS pošlou žabí vajíčka zavřená ve specializovaných kartuších. Z vajíček se během letu a pobytu na ISS vyklubou pulci. Úkolem kosmonautů bude v přesných časových úsecích vždy několik kartuší zmrazit. Zmražené vzorky se pak vrátí k vědcům, kteří budou moci analyzovat pulce v různých stádiích vývoje a srovnat protilátky v jejich těle s pulci, které pěstovali na Zemi.

Projekt Human Bone Marrow Model se zaměří na studium vývoje bílých krvinek, které se v lidském těle vyvíjejí v kostní dřeni. Kosmonauti na ISS budou kultivovat kmenové buňky lidské kostní dřeně za teploty 37 °C v inkubátoru Kubik.  Vědci očekávají, že se během doby na ISS budou buňky dělit, migrovat a diferencovat v buňky specializované. Po určité době kosmonauti opět vzorky zmrazí a pošlou zpátky na Zem, kde je budou vědci srovnávat s vzorky kultivovanými v laboratoři na Zemi.

Díky výzkumu vývoje protilátek a kmenových buněk kostní dřeně zjistíme, jak můžeme imunitu zlepšovat, a tedy zkvalitňovat život lidí nejen ve vesmíru, ale i na Zemi.

===

Neřešitelný rébus bitvy na Bílé hoře
Mýtus, paměť a bohemocentrické dějiny
Michal Stehlík

Bitva na Bílé hoře 1620 je doslova vypálena do naší české národní paměti jako nepřekročitelný mezník, kolem kterého často otáčíme příběh našich dějin, naši identitu, naše zakotvení v dějinách. Letošní odstup 400 let na této roli změní jen pramálo, maximálně zazní množství více či méně zajímavých informací. Budou nabourávána některá klišé, aby se jiná zase utvrzovala. Vystoupit z této logiky je v konečném důsledku obtížné. Přesto, zkusme se podívat na bělohorskou pláň z několika různých úhlů pohledu.

Je nesporné, že Bílá hora se velmi brzy po samotné historické události stala až mýtickým momentem, ke kterému se vztahovala jak katolická propaganda, tak evangelický exil. Na jedné straně se malují mariánské votivní obrazy Viléma Slavaty, přejmenovává se kostel sv. Pavla v Římě na P. Marii Vítěznou (Santa Maria della Vittoria),[1] zakládá se tradice vítězství z vyšší vůle. Na straně druhé vznikají díla ospravedlňující v exilu „českou válku“, vzývající české mučedníky a když se 1631 dostane saské vojsko až do Prahy, dochází k symbolickému sejmutí hlav popravených pánů z mostecké věže. Síla příběhu zde byla patrná již v 17. století.
Anonymní jednolist s mědirytovou ilustrací zobrazující prostřednictvím alegorického kola Štěstěny vzestup a pád Fridricha Falckého, 1621.
Snímek Národní muzeum

Další sílu v národní paměti jí dal národně emancipační proces českého národa v 19. století, kdy se akcentuje protikatolický náboj spojený s habsburským rodem a pro potřeby dobové situace se vyrábí také česko-německý charakter sporu. V definici klasika přemýšlení o mýtech Rolanda Barthese (1915-1980) jde o jeden ze způsobů čtení mýtu ze strany obyčejných lidí, pro které je mýtus určen. Jakkoliv dnes zažíváme i další čtení tohoto mýtu – tj. jeho dekonstrukci a zdůraznění mytičnosti – pro „obyčejné čtení“ se mnoho nemění. Ostatně, dekonstrukce onoho česko-německého potýkání na Bílé hoře vůbec není nová – dokonce ji zdůrazní i televizní seriál Lékař umírajícího času z počátku 80. let 20. století, když pracuje s německy hovořící „českou“ stavovskou obcí. Ne že by to však měnilo něco na všeobecném čtení mýtu o tom, že MY jsme prohráli a ONI vyhráli.
„Pokud by se do naší paměti dostaly zcela klíčové mezinárodní souvislosti, možná bychom dokázali vnímat naše dějiny obecně poněkud v širším rozhledu.“

Souvisí to s kolektivní pamětí, jak o ní hovoří německá autorka Aleida Asmnnová, která zdůrazňuje vytváření paměti v návaznosti na budování identity a legitimity. V tomto ohledu sehrávala Bílá hora významnou historickou roli také při vzniku Československa v roce 1918, neboť její příběh dobře vystihuje dobovou potřebu odstřihnutí od habsburského domu a důraz na demokratizační tendence a charakter nového státu. Co jiného mohlo lépe stát ve středu pozornosti nežli třicetičlenné stavovské direktorium, včetně teze o prosazování svobodného vyznání. Počátek století dvacátého se tak propojil s počátkem století sedmnáctého, jakkoliv šlo o umělý konstrukt, který byl více přáním až literární imaginace nežli historické reality. Francouzský filosof Maurice Halbwachs (1877-1944) rozeznal již před téměř stoletím další vlastnosti kolektivní paměti, a totiž její sociální podmíněnost a bezprostřední závislost na přítomnosti. Neexistuje nějaká pečlivě zakonzervovaná paměť, ta se stále obnovuje a aktualizuje a je neustále rekonstruována. To platí bez výjimky i pro bělohorskou událost, jež je ve dvacátých letech propojena se státním zásahem do pozemkové držby v podobě „pozemkové reformy“ pod hesly „Odčiňujeme Bílou horu!“, stejně jako v padesátých letech propojena s tažením proti katolické církvi jako proti tmářské, konzervativní a dobovou mluvou řečeno „zpátečnické“ organizaci. Vzhledem k neustálé aktualizaci kolektivní společenské paměti je vlastně na nás, jak moc a jakým způsobem bude (či nebude) rezonovat čtyřsetleté výročí bělohorské bitvy v roce 2020.

 

 
Grafický tisk s rozmístěním vojsk bitvy na Bílé hoře.
Snímek Národní muzeum

 
Čas události a čas dějin

Pro chápání historického fenoménu Bílé hory 1620 je nutné zastavit se také u samotné události a vnímání času. Francouzský historik Fernand Braudel (1902-1985) rozlišuje tři přístupy k historickému času: krátký časový průběh (život či událost); cyklické průběhy (např. hospodářské cykly); dlouhé průběhy času (např. čas geologický). V tomto případě bělohorské bitvy jsme konfrontování s prvním vnímáním – jde o čas události, krátkého historického procesu, který navíc i v širším kontextu nepřekonal jeden lidský život. To, co je u bělohorské události důležité, je její propojení v širší historický kontext. V konečném důsledku je obraz oné události 8. listopad 1620 zakotven v historické paměti nikoliv jako několik hodin bitvy. Je zakotven někam mezi Majestát císaře Rudolfa II., pražskou defenestraci 1618, volbu Friedricha Falckého českým králem, a především události po bitvě samotné. Zatýkání, konfiskace, tribunál – a především krvavá pražská exekuce v roce 1621. Následuje kontext Obnoveného zřízení zemského,[2] odchod nekatolíků do exilu, tragédie třicetileté války, Valdštejn a jeho kariéra i smrt, konec války se švédským obléháním Brna i Prahy…
Historizující malba s tématem defenestrace od malíře Karla Svobody, 1848. Snímek Národní muzeum, Olga Tlapáková

U Bílé hory si v paměti neneseme realitu bitvy, ale její předchozí politickou expozici a následnou (politickou) katastrofu. Nezajímá nás ani tolik významný moment přesunu vojsk mezi Rakovníkem a Prahou (což byl z vojenského hlediska únavy a kondice vojsk klíčový moment), ale přeskakujeme rovnou na staroměstské popravčí lešení, odchod velkého Komenského do exilu atd. Naše časové vnímání Bílé hory není vnímání bitvy, ale celého českého stavovského povstání a následné války. V případě bitvy pak máme více v paměti Krylova „Posledního Moravana“ pobitého u zdi obory nežli Thurnův pluk, který prošel statečně celou tou marnou bitvou. Nehledě na to, že by nám němčina oněch žoldnéřů komplikovala národní vnímání celého mýtu. Z hlediska kritické historické analýzy je o porážce rozhodnuto ve chvíli, kdy nezíská české povstání mezinárodní podporu. Ve chvíli, kdy není dost peněz (a ochoty je dát) a vojsku se pečou tisíce bochníků chleba v Praze a místo peněz se jim posílá plátno a punčochy… Nehledě na to, že realita vojenské přítomnosti v zemi (ať již jednotek císařsko-ligistických či stavovských) byla pro obyvatelstvo pohromou bez ohledu na příklon k té které straně. Loupení, drancování, znásilňování, to vše bylo na denním pořádku u všech míst, kudy vojska prošla. Jen těžko se pak do této dobové reality konce druhé dekády 17. století vkládá národní romantismus demokratického stavovského povstání vůči konzervativnímu panovnickému despotismu.
Schematické a bohemocentrické dějiny

Fenomén Bílé hory si v sobě nese ještě jednu výraznou vlastnost, a tou je do jisté míry pochopitelná bohemocentričnost vnímání této události. Přestože se kritická historická díla již od 19. století snažila důsledně propojovat české události s celoevropským vývojem a tehdejším stavem Evropy, do naší paměti tyto informace pronikly jen minimálně. Když vydává významný německy píšící pražský historik Antonín Gindely (1829-1892) v roce 1878 své „Dějiny českého povstání léta 1618“ první věta jeho historické práce zní: „Již za života císaře Matiáše dvůr francouzský choval se přátelsky k německým Habsburkům a nijakž se tím netajil, že neschvaluje povstání českého.“ a celé první dvě kapitoly se týkají velmocenské situace ve Evropě, názorů Francie a Anglie, stavu mezi německými říšskými knížaty. Analyzuje situace v Uhrách i Sedmihradsku a ve své práci věnuje pak pozornost i chování nizozemských stavů, do hry se dostane i dánský král Kristián IV., a to vše fundovaně propojuje s vnitropolitickou situací Čech, Moravy, Slezska a obojí Lužice… Zatímco naše paměť se spíše podobá komiksové kapitole v Obrázcích z českých dějin a pověstí (1980), realita českého stavovského povstání byla v nezpochybnitelné logice propojena s celoevropskou mocenskou a náboženskou nervozitou. Naše společenská paměť konzervovaná do dětského komiksu vyhazuje místodržící z okna, na trůn přichází Friedrich Falcký, který v době bitvy na Bílé hoře krájí sekanou… Komiks pokračuje loupením, exilem a popravou na Staroměstském náměstí s textovým doprovodem: „Ferdinandovi vojáci začali řádit v pražských ulicích. Loupili a vraždili. Ale to byl jen počátek císařovy pomsty… Dvacet sedm vůdců odboje dal císař Ferdinand II. 21. červan 1621 popravit na Staroměstském náměstí. Tak se pomstil vzpurným Čechům. Začala doba pronásledování a útlaku.“ (Citováno vydání z roku 2010).
Ukázka z klasického komiksu na téma českých dějin, Obrázky z českých dějin a pověstí, první vydání 1980.
Snímek archiv autora

Komiks pokračuje osudy Komenského, osudem Jana Sladkého koziny a Sedláků u Chlumce… Kromě toho, že je zde patrná forma tradovaného příběhu českého odboje a trvalého odporu, kdy skutečné české dějiny jsou dějinami evangelických exulantů, případně odbojných Chodů, celý tento příběh je hluboce zakotven v české kotlině, jako kdyby se v logice věci odehrával mezi Prahou a Vídní. Pokud by se však do naší paměti dostaly zcela klíčové mezinárodní souvislosti, možná bychom dokázali vnímat naše dějiny obecně poněkud v širším rozhledu.

 
Portrét Fridricha Falckého od Michiela van Mierevelta, Haag, asi 1632. Snímek Národní muzeum, Olga Tlapáková

 

Chybí nám v paměti vědomí toho, že české stavy vybraly na trůn Friedricha Falckého právě pro tyto mezinárodní důvody – očekávaly podporu jeho tchána – anglického krále Jakuba I., čekaly podporu nizozemských protestantských stavů. Očekávaly podporu protestantských knížat v Říši. Intenzivní jednání vedly české stavy se sedmihradským knížetem a jedním z vůdců protihabsburského povstání Gaborem Bethlenem o uherské pomoci. V jistém politickém zoufalství dokonce přijímali turecké poselstvo a vysílali diplomaty k sultánovi s prosbou, by podpořil odpor proti Habsburkům… Do toho naopak španělské vojsko napadlo Friedrichovu Falc a mezi všemi se pohybovali francouzští vyslanci hájící zájmy Ludvíka XIII. Byl to jeden obrovský a nervózní diplomatický evropský kolotoč, kdy se měnily role spojenců a nepřátel, víra přitom nehrála vždy klíčovou roli – i proto mohl např. saský luterán Jan Jiří Saský začít obsazovat Lužici s podporou katolíka Ferdinanda II., aby o pár let později přijímal evangelické exulanty z Čech a Moravy…
Od lži k pravdě

Jakmile se k historickým událostem přiblížíme příliš podrobně a dostatečně blízko, najednou začnou ztrácet svou jednoznačnost, schematičnost (a v našem případě i bohemocentričnost). Zmizí černobílý obrázek vítězů a poražených, rozruší se dělení na „my“ a „oni“. Je to však dlouhodobě neřešitelný rébus – jak předávat jakýkoliv společný příběh dějin, tak aby byl pochopitelný, měl přitom potenciál sdílení a zároveň neuhýbal od skutečnosti. Právě ono odloučení od dobové skutečnosti je hlavním nebezpečím. Zde bych použil myšlenku britského historika Tonyho Judta (1948-2010). Ten když například hovoří o fenoménu vzývání osobností či stavění pomníků, mluví o nebezpečí, neboť když určitou osobnost povýšíme na veřejně vzývaný symbol, musíme objektivně zamlčet i její negativní stránky. A od polopravdy je ke lži již jenom krok. Stejné je to s historickými událostmi, milníky a podobně mytickými momenty, jako je Bílá hora. Nevnímání (nebo přímo zamlčení) některých aspektů historické reality 17. století nám ve společenské paměti zdeformovalo její obraz právě do výše uvedeného komiksového schématu. Na druhou stranu je to naštěstí nikdy nekončící proces. I my jsme totiž neustále nuceni aktualizovat, abychom došli k pochopení i možnosti sdílení. Zpočátku bude stačit, když se budeme schopni kriticky ptát, ne si rovnou odpovídat v duchu zažitých a natisíckrát opakovaných tradovaných tezí. Čtyři století by již mohly být docela slušný odstup.

===

Twitter v rukou psychologů
Lingvistické markery deprese
Vojtěch Pišl

Stejně jako je deprese poruchou mozku, která zvyšuje jeho citlivost vůči stresu a negativním podnětům, je i poruchou mezilidských vztahů, v nichž onu negativitu vnímáme. A zatímco biologické souvislosti měříme pomocí snímků mozku, koncentrace hormonů nebo imunitního obrazu, ty mezilidské můžeme sledovat v komunikaci – například analýzou textů, které člověk píše.

Tak jako za psem zůstávají očurané stromky, z jejichž pachových signálů mohou příslušníci jeho druhu odhalit vlastnosti toho, kdo je zanechal, zůstávají za lidmi nákupní seznamy, básně, životopisy nebo statusy na sociálních sítích. A stejně jako psi, také my ve svých komunikačních pozůstatcích projevujeme své osobní charakteristiky. Že skrze ně lze odhalit pohlaví nebo socioekonomický status, oceňují hlavně marketéři a prodejci. Analýzami se ale zabývají i psychologové – a ukazují, že „očichávání“ lidských textů přináší také informace o duševních obtížích jejich autorů.

Textová analýza [1] projevů vůdců al‑Káidy z roku 2007, tedy čtyři roky před Ládinovým úmrtím, tak mohla odhalit intelektuální převahu bin Ládina nad jeho následovníkem Ajmánem Zavahrím, stejně jako nárůst počtu osobních zájmen první osoby v jednotném čísle („já“, „moje“) u Zavahrího podle autorů poukazoval na jeho rostoucí pocit ohrožení a zhoršování vztahů s vůdcem. Právě poměr jednotného a množného čísla u zájmen v první osobě totiž patří mezi klíčové lingvistické ukazatele depresivity a psychopatologie obecně.

Četnost zájmen v první osobě koreluje s výsledky klinických testů závažnosti deprese. Navíc pacienti s depresí užívají víc negativních a méně pozitivních slov, víc nadávají a píší celkově emotivněji, což lze měřit třeba množstvím vykřičníků. Další lingvistické indexy ale tak samozřejmé nejsou: depresi lze odvodit třeba z indexů srovnávajících výskyt sloves a podstatných jmen. A také z vyšší četnosti slov odkazující k absolutní míře věcí: „všechno“, nebo „nic“, „nikdo“, nebo „všichni“ – výrazy, které vylučují výjimky.

Zvýšený výskyt „absolutistických“ výrazů předpovídají kognitivní modely deprese, které podstatu onemocnění vidí v zevšeobecňování všeho špatného. A „absolutistické“ výrazy skutečně afektivní poruchy doprovázejí – a to dokonce víc [2] než negativní slova. Navíc nevymizí ani po úspěšné léčbě. Právě černobílé myšlení tak může vystihovat obecnější charakteristiku lidí predisponovaných k depresi a patřit mezi důvody, proč jsou vyléčení pacienti náchylní k návratu onemocnění.

Podobně samotnou depresivní epizodu přesahuje i zvýšené užívání jednotného čísla zájmena „já“ oproti množnému „my“. Většinu z nás nejspíš napadne ­vysvětlení, které jazyk chápe spíš jako projev než příčinu deprese: člověk pod návalem problémů myslí hlavně na sebe, pročež o sobě také mluví. Jenže skutečný vztah může být složitější – a jazyková specifika mohou reflektovat obecnější lidské vlastnosti, které k depresi vedou.

Analýzy internetových diskusních fór ukazují, že lidé vyléčení z deprese přestanou s nadměrným užíváním negativismů. Naopak jsou výrazně pozitivnější, dokonce i oproti kontrolním, neutrálním diskusím – dost možná proto, že se v „rekonvalescenčních“ skupinách nepřestávají zaměřovat na emoce a vzájemně se podporují v optimismu. Určitou roli nicméně hrají i metodologické nesnáze a (hypo)mánie: v příslušných skupinách se nejspíš pohybují jak lidé, kteří se „vyléčili“, tak pacienti trpící bipolární (maniodepresivní) poruchou, u nichž se depresivní fáze přehoupla do té manické. Klíčovým problémem těchto studií tak zůstává, že zkoumají diskusní fóra spíš než konkrétní lidi, aniž by uměly přesně změřit, jak dobře vystihuje „diskusní skupina o depresi“ depresi samotnou.

Takové obtíže ovšem překonali rakouští a němečtí vědci [3], kteří vztah osobních zájmen s depresivitou potvrdili i u přepisů rozhovorů s konkrétními klienty psychoterapie. Poměr zájmen „já“ a „my“ navíc neovlivňovala jen deprese, ale i obecnější způsob vztahování se k ostatním lidem. Četnosti těchto slov o nás podle autorů něco vypovídají i bez ohledu na depresivitu, jejíž vliv statisticky odstranili:

Lidé, kteří užívají osobní zájmena v jednotném čísle, mají paradoxně vyšší potřebu pospolitosti. Častější odkazování k sobě samotnému vychází z jejich zvýšené potřeby lidského kontaktu a má vyvolat „submisivně-přátelský“ zájem ostatních. V takovém snažení ale (statisticky!) selhává – z čehož pak pramení stres a souvislost s depresemi.
Depresivní syntax: krátké věty, málo spojek

Deprese se projevuje nejen změnami ve vztazích, ale i v mozku. A protože z toho vychází i struktura jazyka, skupina ruských vědců se pokusila na základě textových vodítek předpovědět sklony k sebedestruktivnímu jednání: poškozování vlastního těla, braní drog nebo poruchám příjmu potravy či pokusům o sebevraždu [4].

V mozku depresivita souvisí se zvýšenou činností čelních oblastí v pravé hemisféře, které se relativně víc aktivují při emočním uvažování, oproti stejným oblastem hemisféry levé, jejichž relativní aktivita statisticky souvisí spíš s racionálními úvahami. Aktivita mozku se přitom přirozeně zrcadlí i v produktech myšlení, včetně psaného projevu. Autoři tak předpokládali, že se sklony k sebedestrukci projeví snížením kvality textu, například omezením slovní zásoby a zjednodušením syntaxe, které spojujeme spíš s levou hemisférou.

Na základě psaných textů a výsledků testu osobnosti u šedesáti účastníků pak autoři hledali souvislosti mezi vlastnostmi textů a osobnostními charakteristikami, které se sebedestrukcí souvisejí – impulzivní agresivitou, depresivitou a nevyrovnaností. Výsledky ukázaly, že sebepoškozování skutečně lze relativně úspěšně předvídat – na základě méně složité slovní zásoby textů, menšího množství předložek a většího zastoupení zájmen, zejména osobních. Oproti předpokladům model sebepoškozování spojoval i s delšími větami a s vyšší koncentrací spojek.

Dodejme, že slabé a komplikované statistické vztahy, z nichž vědci vycházejí, neznamenají, že bychom sebepoškozování museli vysvětlovat poměrem činnosti pravé a levé hemisféry. Výsledky analýzy lze snadno vykládat i bez pomoci asymetrie hemisfér, snížením pozornosti, zhoršením paměti a kognitivního výkonu v důsledku vyšší depresivity. Vztahy osobnostních charakteristik se slovy a větami nicméně studie skutečně našla, byť bude nutné ověřit na nezávislých datech, jsou-li skutečné.

Přirozeným uplatněním takových výzkumů by byla detekce duševních onemocnění, která by nepředstavovala žádnou námahu pro vyšetřované ani lékaře. K analýze se přirozeně nabízejí sociální sítě – a právě jejich možné využití testovalo loňské srovnání twitterových účtů zdravých a depresivních uživatelů [5]. Tweety lidí trpících depresí obsahovaly víc sloves a méně podstatných jmen, větší hustotu negativních slov a charakteristický posun od „my“ k „já“. Tito lidé zároveň na twitteru komunikovali méně – a to celý den až do půlnoci, kdy se trend obrací, zřejmě kvůli nespavosti, která často depresi doprovází.

Studie digitálních stop uživatelů sociálních sítí ovšem nejsou dokonalé. Vědci nikoho sami nediagnostikovali, místo toho se spolehli na vlastní výpovědi zkoumaných a sestavili „depresivní skupinu“ z těch, kteří sami veřejně uvádějí, že trpí depresí. Pravdivost takového tvrzení a správnost příslušné diagnózy nikdo neověřoval, takže výzkum může do jisté míry nacházet textové charakteristiky psychopatologie obecně, a ne konkrétně deprese. Hlavně ale srovnává specifickou skupinu lidí, kteří o svých problémech otevřeně píšou na twitteru, s jinými náhodnými uživateli. Ony „depresivní“ uživatele tak spojuje i řada dalších věcí, kromě samotné deprese třeba chuť psát o sobě a svých emocích. Mezi „náhodné“ účty se mohly vloudit nějaké jinak specifické profily, třeba falešné nebo profesně orientované. Zároveň je třeba mít na paměti specifické prostředí anonymních účtů a sociodemografická specifika uživatelů twitteru.
Algoritmy spolehlivější než lékaři

Na úrovni skupin jsou rozdíly mezi depresivními a statisticky průměrnými uživateli zjevné: četnost tweetů v odpoledních hodinách nebo zastoupení emocí se liší o desítky procent, slov vyjadřujících znechucení najdeme u depresivních přispěvatelů téměř dvojnásobek. Jenže stačí to se všemi zmíněnými omezeními k užitečným predikcím na individuální úrovni?

Slavná studie z roku 2013 [6] naznačila, že ano: kombinace analýzy textů a vazeb mezi twitterovými účty stačila vědcům z Microsoftu, aby rozvoj deprese uměli předpovědět se 70% úspěšností. Výzkum sice také doprovázejí nevýhody omezení na uživatele twitteru, kteří k tomu svolili, nicméně depresivitu tentokrát vědci měřili klinickým dotazníkem a otevřenou otázkou, zda byla někdy uživatelům diagnostikována. Použití výsledného modelu na náhodně vybrané twitterové účty navíc přináší výsledky přesně odpovídající známým epidemiologickým výzkumům: vyšší četnosti depresí v zimě než v létě, vyššímu výskytu u žen než u mužů nebo vyšším hodnotám v těch (amerických) městech a státech, kde se skutečně nachází víc depresivních pacientů.

Automatická analýza instagramových obrázků [7] o pár let později dosáhla v diagnostice deprese úspěchů srovnatelných s klinickými úsudky praktických lékařů při běžné návštěvě pacienta. Vycházela přitom spíš z formálních vlastností obrázků, jako je světlost a zabarvení, než z obsahu. Stejně jako většina podobných výzkumů i tento používá k rozlišení deprese relativně jednoduchý dotazník, který nepřináší příliš podrobná data. Výsledky proto nejen nemusí úplně platit mimo sociální sítě a jejich uživatele, ale navíc je mohou zkreslovat i některé specifické skupiny depresivních pacientů, kteří se podle textu a obrázků detekují snadno, zatímco jiné podoby depresí mohou algoritmům unikat. Kromě toho u naměřených markerů často není zřejmé, jestli se pojí spíš s klinickou depresí čili onemocněním, nebo s vyšší depresivitou jako rysem osobnosti.

Možnosti praktického uplatnění podobných výzkumů navíc omezuje, že zkoumaná data pocházejí od účastníků, kteří k tomu poskytnou svolení, a netuší, co by vědci mohli na jejich účtech hledat. Pokud by lékaři své pacienty místo dotazů na duševní stav žádali o přístup k twitterovým a instagramovým účtům, nejspíš by jim řada z nich nevyhověla – a ti ostatní by tomu časem sdílený obsah přizpůsobili.

Zajímavá data ovšem můžeme získat i odjinud. V detekci poruch mozku se jeví jako slibná třeba analýza psaní na klávesnici – a při vyšetřování psychiatrických symptomů texty napsané přímo za účelem vyšetření. Právě obyčejné slohové úkoly loni analyzovala skupina českých vědců [8]. Účastníci podstoupili jednoduché vyšetření depresivity (tedy sklonu k depresi, nikoli klinické deprese samotné) a následně napsali asi čtyřstránkové texty, neformální pozdrav z dovolené, omluvný dopis, formální přihlášku k výběrovému řízení a stížnost. Vědci pak účastníky rozdělili na „depresivní“ a „zdravé“ a z množství různých lingvistických indexů vybrali tucet těch, které mezi oběma skupinami rozlišovaly nejlépe. Jejich relativní úspěšnost se lišila napříč pohlavími a jednotlivými texty, takže nelze vybrat jedno nejlepší kritérium – ve všech případech ale šlo o ryze jazykové kategorie, jako je poměr různých slovních druhů nebo užití jednotného versus množného čísla.

Konečný model pak dokázal depresi správně rozlišit asi v 60 % případů, přičemž čtyři z pěti účastníků označení jako depresivní skutečně patřili do skupiny vyznačující se depresí. U žen bylo možné depresi rozpoznat z pozdravu z dovolené: ten správně odhalil příslušnost k depresivnější skupině u 80 % účastnic. U mužů kritérium 60% úspěšnosti splnily tři texty, s výjimkou omluvného dopisu. Skutečný efekt nicméně bude nižší, protože vědci model testovali na stejném – a relativně skromném – vzorku.

Pokud ale studii chápeme jako pilotní ověření použití textové analýzy v češtině, jde o nadějné výsledky, jakkoli bude před praktickým uplatněním nutné ověřit další studií, zda jsou předpovědi modelu platné. Logickým pokračováním by byla snaha o vývoj nástrojů, které by duševní onemocnění uměly detekovat v praxi – jenže k tomu máme zatím daleko.

Aktuální český výzkum proto směřuje trochu jinam: „Morfosyntaktická analýza textu může sloužit i jako nástroj měření efektu léčby. Představte si, že máte v terapii osobu s rozvinutou depresí nebo léčíte odsouzeného agresora. V rámci terapie si jedinec vede svůj terapeutický deník – a algo­ritmus průběžně vyhodnocuje jeho morfosyntaktické charakteristiky. Jako byste současně s výpovědí získali její chemický rozbor a sledovali proměny pacienta. Ve chvíli, kdy se poměry morfosyntaktických znaků začnou blížit stavu, kdy byl v normě, máte objektivizované kritérium úspěšnosti léčby. A to je směr, kterým se momentálně obrací i náš výzkum,“ vysvětluje hlavní autor­ka české studie Jana Marie Havigerová, co dalšího by nám podobné výzkumy mohly jednoho dne nabídnout.

===

Jak můžeme dosáhnout vynikající úrovně výuky?
Clément Lafon Placette

Jak poznáte, že jste odvedli dobrou práci? Pokud jste obeznámeni s neurolingvistickým programováním, rozpoznáte zde klasifikující otázku [1]. Lidé typicky odpovídají buď „vím, že ano; je to můj standard“ (vnitřní rámec hodnocení), nebo „lidé/můj vedoucí/studenti/ statistiky mi řekli/ukázali, že jsem odvedl dobrou práci“ (vnější rámec). Jak odpovíte vy? Třebaže žádná odpověď není ani správná, ani špatná, je daná otázka z pohledu učitele poněkud komplikovaná.

Prohlášení: kupodivu se zdá, že urážet lidí není dobrá cesta k podnícení konstruktivního dialogu, ale je to naopak výborný prostředek k polarizaci názorů (jak ukázal můj loňský článek). Jelikož námět této práce je mému srdci velice blízký, mým cílem je – víc než kdy dřív – spolupracovat; proto slibuji, že nebudu nikoho urážet (alespoň ne úmyslně).

Jak víme, že si jako vyučující vedeme dobře? Měli bychom se jednoduše držet metody, kterou považujeme za správnou, nezávisle na tom, jaký má dopad na znalosti studentů? Nebo bychom se naopak měli soustředit pouze na to, co na studenty podle jejich vlastního vyjádření funguje? Mělo by být naším cílem, aby studenti měli rádi dané téma (nebo nás), nebo bychom se měli postarat, aby se učili bez ohledu na to, jestli je to těší? Souvisí vůbec radost studentů z učení s jejich studijními výsledky? Je úroveň vzdělávání, jak ji vnímají studenti, dobrým indikátorem jejich skutečných znalostí? Jak vlastně měříme vědomosti studentů? A konečně, co děláme pro zlepšení své výuky – a především, co zlepšení naší výuky znamená?

Tento článek uvažuje o cestách vedoucích k dosažení vynikající úrovně ve vyšším vzdělávání a o způsobech hodnocení jeho kvality jak z hlediska lidí, tak institucí.
Studentské hodnocení nestačí

Odvádíme při výuce dobrou práci? Ve většině států světa včetně České republiky našly univerzity uniformní, pro všechny stejný způsob, jak na tuto otázku odpovědět: studentské hodnocení. Na konci semestru či ročníku studenti ohodnotí jednotlivé předměty a pedagogy. Toto řešení je pochopitelné: jde o poměrně rychlý a úsporný způsob, jak uchopit problém, jenž je pro univerzity klíčový. Samotní pedagogové tak mohou rovněž získat užitečnou zpětnou vazbu.

Několik studií [2, 3] nicméně poukázalo na důležitý problém: korelace mezi hodnocením ze strany studentů a jejich studijními výsledky je dosti slabá. Jinými slovy: to, jak příznivě studenti hodnotí předmět a vyučujícího, příliš nevypovídá o tom, jestli se opravdu naučili, co měli.

Tohle pro mne byla zpráva sice znepokojující, ale ve skutečnosti nijak zvlášť překvapivá. Vždyť studentské hodnocení výuky či vyučujícího může být ovlivněno řadou faktorů: obtížností předmětu, velikostí třídy nebo dokonce genderovými předsudky, neboť se zdá, že pedagožky jsou hodnoceny méně příznivě než jejich mužští kolegové [2, 3]. A to ani nezmiňuji, že sama skupina studentů zapojených do hodnocení je předpojatá [4]. Zmíněné studie proto volaly po zavedení jiných způsobů určování kvality výuky a pedagogů. Jak tedy změřit, zda předmět či vyučující dosáhli svých cílů?

Než odpovíme na tuto komplikovanou otázku, je třeba si vyjasnit pár věcí: Co ve skutečnosti míníme slovem „učení“? Na první pohled se to může zdát triviální, je to však složitější. Dále – jaký je vlastně cíl předmětu a učitele? Abychom na tuto otázku odpověděli, musíme se dotknout významného tématu: filosofie učení. Různé filosofie učení totiž s sebou nesou odlišné cíle výuky. Teprve po probrání těchto bodů budeme moci přemýšlet, jak vylepšit kvalitu výuky na univerzitách, včetně způsobu hodnocení této kvality.
O učení

Intuitivně asi máme hrubou představu, co znamená „porozumět“ tématu. Chceme-li však zavést výukové strategie poskytující co nejlepší vzdělání, musíme přesně vědět, co proces učení obnáší. To je naštěstí předmětem psychologických a pedagogických výzkumů už celá desetiletí.

Jedním z dobře zavedených pojmů vyplývajících z bádání je Bloomova taxonomie vzdělávacích cílů [5]. Ta, stručně řečeno, hierarchicky dělí vzdělávání do různých úrovní, od nejjednodušších úkolů po ty nejsložitější a nejnáročnější (viz obr.).
Bloomova taxonomie vzdělávacích cílů.

Pokud vyučujete na vysoké škole, pak i kdybyste tuto taxonomii nikdy neviděli, přesto intuitivně víte, že například pro napsání dobrého vědeckého článku jsou nezbytné všechny uvedené úrovně znalostí. Jak ovšem v tom případě ohodnotíme úroveň vědomostí studentů? Postupujeme-li podle zmíněné taxonomie, dokážeme určit, jaký typ zkoušky posoudí jednotlivé úrovně znalostí. Například: „Urči tento rostlinný druh a popiš jeho ekologii.“ Tato zkouška hodnotí pouze první dva stupně znalostí a dovedností: „zapamatování si“ a „pochopení“. Podobně zkoušky formou testů, při nichž respondent vybírá správnou odpověď z několika nabídnutých možností (tzv. testy s více odpověďmi, angl. multiple choice questions, MCQs) zkoumají pouze nejzákladnější úroveň znalostí, tj. „zapamatování si“. Z toho důvodu přední pedagogové používání testů s více odpověďmi zavrhují.1)

Tyto testy bezesporu usnadňují práci hodnotiteli, pokud posuzuje stovky studentů. Jestliže se však testy s více odpověďmi nebo podobné méně náročné testy využívají po celou dobu studia, na jeho konci vycházejí studenti, kteří si sice dokážou „pamatovat“, ovšem vůbec neznáme jejich dovednosti na vyšších úrovních vzdělávání. Když se pak pustí do doktorského studia, najednou se od nich očekává, že dokážou psát vědecké články, což ovšem vyžaduje znalosti na všech úrovních. Problém je, že s nimi nikdo takovéto dovednosti ani neprocvičoval, ani je z nich nezkoušel.

V tom pravděpodobně spočívá síla francouzského vzdělávacího systému, díky němuž jsou Francouzi proslulí svým „kritickým myšlením“: od střední školy výše jsou studenti hodnoceni prostřednictvím esejů. Esejem míním několikastránkovou práci, která obhajuje dobře vyargumentované stanovisko, je strukturovaná – obsahuje úvod, argumentaci s příklady a závěr. Svým způsobem nemá příliš daleko k vědeckému článku. Například ke konci střední školy musí studenti absolvovat zkoušku z každého předmětu (biologie, matematika, filosofie…). Dostanou zadanou otázku, třeba „Jaký má smysl vysvětlovat umělecké dílo?“ (národní zkouška z filosofie z roku 2019), a musí na toto téma napsat esej. Ten fakticky představuje velmi dobrý způsob, jak ohodnotit všechny úrovně Bloomovy taxonomie: studenti je musí využít všechny, od „pamatování si“ (filosofické pojmy a koncepce naučené během roku) až po „tvorbu“ (napsání strukturovaného eseje zakončeného stanoviskem, osobním závěrem studentů založeným na jejich znalostech a úvahách, jež v průběhu celé práce rozvíjejí). Snadné, ne? No, já jsem u této zkoušky bídně pohořel.

Každopádně se na francouzských univerzitách stává zkouška v podobě eseje normou, alespoň v biologii (kterou jsem absolvoval). Studenti z ní mohou mít hrůzu; alespoň mi to přiznali ti, které jsem esejemi mučil. Proč jim nahánějí strach? Bojí se té tvořivé části – člověk musí zaujmout nějaké stanovisko, aniž by věděl, jestli je „správné“. A „mýlit se“ je, jak se zdá, pro studenty hodně děsivá představa. Pokud tedy chceme, aby na sebe studenti brali riziko chyb, je zásadní po celou dobu výuky nastolit „kulturu bez viny“ (angl. no-blame culture).

Další klíčový bod: je známo, že pokud chceme, aby si studenti udrželi motivaci, musíme jim zadávat sice ambiciózní, ale přitom splnitelné úkoly [6]. Nejsou dostatečně náročné? Studenti se začnou nudit. Jsou příliš ambiciózní? Studenty odradí. Já jsem jako student zkoušení prostřednictvím esejů miloval. Vnímal jsem je jako ambiciózní výzvy, díky nimž jsem konečně mohl ukázat, že dovedu víc než jenom takříkajíc vydávit znalosti, kterými mě nakrmili. Že dovedu sám myslet. Přesto tyto úkoly zůstaly na dosažitelné úrovni (vzhledem k tomu, že jsem se jako student sice zajímal víc o gothic rock než o biologii, ale studoval jsem samozřejmě dost na to, abych bezpečně zvládl Bloomovu úroveň „zapamatování si“).

A další věc přispěla k dosažitelnosti zmíněných výzev: průprava. Před závěrečnou zkouškou studium zahrnovalo výukové činnosti zdokonalující všechny úrovně Bloomovy taxonomie, od nabývání teoretických znalostí až po práci vyžadující vyšší úroveň vzdělávacích cílů. Výukové aktivity a hodnocení schopností studentů byly sestavovány tak, aby směřovaly k zamýšleným studijním výsledkům. Soulad mezi nimi byl obsáhle teoreticky rozpracován a uveden do praxe pod názvem „konstruktivní propojení“ [6] a je jednou z výukových strategií založených na požadovaném výsledku učení. Konstruktivní propojení se používá na univerzitách ve Švédsku, kde jsem strávil pár let.

Na čem excelence vzdělávání závisí? Konstruktivní propojení má na tuto otázku speciální odpověď [6], podívejme se však podrobněji, jaké typy odpovědí vůbec existují – každá totiž vychází z jiné filosofie vyučování. Co je však důležité, z každé vyplývají i odlišné způsoby hodnocení kvality výuky a vyučujících.
„Jací jsou studenti“

Studenti se zapisují ke studiu z různých důvodů, s odlišnou mírou zaujetí, s různými přirozenými sklony a dovednostmi. Někteří třeba chtějí dobře placené pracovní místo, jiní nevědí, co jiného dělat, a pár dalších jsou rození učenci se zájmem o vysokoškolské studium per se.

Přístup k vyučování zohledňující, „jací jsou studenti“, je prostý: někteří jsou „dobří“ čili „motivovaní“ (rození učenci) a pedagog má za úkol je najít. Pokud ostatní studenti nestačí držet ve výuce krok, není to velký problém, nebo je dokonce cílem o ně přijít. Nedávno jsem měl mimořádně skvělou studentku, která dokázala myslet a řešit problémy mnohem rychleji, než jsem to během vyučovacích hodin dovedl já. Psaní esejů pro ni ale zjevně představovalo muka. Nebyla typem „rozeného učence“. Byla typem, kterého by při přístupu „jací jsou studenti“ vyhodili. Tato metoda totiž nemění status quo: „rození učenci“ mezi studenty by dosáhli cíle i bez učitelů, neboť jsou už svou podstatou motivováni se učit. A co se týče všech ostatních, ti by opustili univerzitu se stejnou mírou nasazení a dovedností, s jakou na ni vstupovali.

Jak se při tomto přístupu k vyučování nahlíží na hodnocení ze strany studentů? Pokud jsou výuka či pedagog klasifikováni špatně, je to ve skutečnosti dobré znamení: „tyto přednášky nejsou pro každého, pouze pro ty dobré“. Excelentní úroveň je zde totiž synonymem pro výběrovost, je to strom, pro který se nevidí les: „Podívejte se na tohoto skvělého studenta, naše výuka se u nadaných osvědčuje.“
„Co dělá vyučující“

Při tomto přístupu se vyučující soustředí na to, jakým způsobem může zlepšit kvalitu poskytovaného vzdělávání, jak co nejsrozumitelněji podat látku nebo jak studenty motivovat; obměňuje tedy obsah přednášek, komunikační techniky při výuce… Ve srovnání s předcházejícím přístupem jde rozhodně o velký krok kupředu, jelikož učitel vynakládá čas a úsilí na zkvalitnění způsobu výuky.

Studenti ve svém hodnocení tento přístup oceňují: pokud mají rádi svého učitele a jeho přednášky, protože pedagog díky svému zvýšenému úsilí objasňuje látku srozumitelně a studenty zaujme, jistě to znamená, že výuka je dobrá. Tento vyučovací přístup se nicméně nezaměřuje na sledování, zda studenti získali znalosti na všech úrovních Bloomovy taxonomie. Získá-li tedy předmět či vyučující od studentů při hodnocení hodně bodů, neznamená to, že se studenti opravdu naučili, co se od nich čekalo.
„Co dělají studenti“

Tento přístup se soustředí na konečný výsledek: efekt vzdělávání. Zahrnuje tudíž:

    vytyčení plánovaných vzdělávacích cílů;
    navržení výukových činností pro studenty tak, aby stanovených cílů dosáhli;
    hodnocení (zkoušku), zda studenti na konci cyklu přednášek dosáhli určených studijních výsledků.

Výukové aktivity spočívají v tom, že studenti plní úkoly odpovídající každé úrovni Bloomovy taxonomie. Proč je plnění úkolů důležité? Jednoduše proto, že je dokážeme měřit. Co si student myslí, měřitelné není – nedokážeme číst myšlenky. V předmětech, v nichž studenti víc sami něco dělají, než poslouchají, mohou poznat, jestli dělají pokroky (sebehodnocení je pro učení přínosnější [6]), a vyučující to rovněž vidí.
„Roli encyklopedie v současnosti přejímá Google,
kdežto pochopit smysl daných informací zatím
dovedou lépe lidé.“

Kromě toho vyšší úrovně Bloomovy taxonomie vzdělávacích cílů v sobě zahrnují úkoly vyžadující aktivní práci. Při „předávání vědomostí“ (powerpointová přednáška) studenti neprocvičují „tvůrčí úroveň“ vzdělávání. Aktivní zapojení také udržuje motivaci studentů, což platí i o těch, kteří by při jiných přístupech vypadli ze hry. Jak už bylo řečeno výše, zadávání dosažitelných úkolů je účinný způsob, jak studenty motivovat, a vzdělávací aktivity až do nejvyšších úrovní Bloomovy taxonomie jsou sice náročné, ale přesto proveditelné, pokud nepospícháme a studenty tam dovedeme. Dosažení excelentní úrovně zde skutečně znamená uplatnit výukovou strategii vedoucí k hlubokým znalostem, ale vyžaduje to čas.

V důsledku toho je do určité míry potřeba obětovat něco z množství vyučovaných témat, protože se víc času věnuje „šplhání“ do vyšších úrovní znalostí. To nastoluje významnou otázku: chceme, aby ze studentů byly chodící encyklopedie, obsahující množství nezpracovaných informací dostupných na povel, nebo raději chceme, aby dokázali nabyté informace zpracovávat a přicházeli s novými nápady? Roli encyklopedie v současnosti přejímá Google, kdežto pochopit smysl daných informací zatím dovedou lépe lidé.

Přístup „co dělají studenti“ nepochybně závisí na tom, „co dělá vyučující“, jelikož od pedagoga vyžaduje, aby neustále kontroloval, zda výukové aktivity slouží stanoveným vzdělávacím cílům, a podle toho je upravovat. Sahá však ještě dál, neboť cílí spíš ke „konečnému produktu“ (= co dělají studenti) než na proces dosahování tohoto cíle (= co dělá vyučující). A právě v tom tkví slabina hodnocení výuky a vyučujících ze strany studentů: jak už jsme vysvětlovali výše, studenti hodnotí pouze to, co vyučující dělá (srozumitelnost přednášek atd.), ovšem nikoli zda oni sami dosahují stanovených vzdělávacích cílů.
Výsledky místo dojmů

Potřebujeme vědět, zda jako vyučující skutečně vedeme studenty k dosažení stanovených vzdělávacích cílů. Jak toho dosáhnout? Úspěšné, vysoce kvalitní vzdělávání znamená, že maximum studentů dosáhne stanovených vzdělávacích cílů (to znamená hlubokých znalostí na všech úrovních Bloomovy taxonomie). Jak ale zjistíme, že to jako pedagogové zvládáme? Nemám dokonalé řešení. Samozřejmě to poznáváme, když studenty zkoušíme. Nicméně je jasné, že když jako vyučující výuku koncipujeme A SOUČASNĚ posuzujeme, zda studenti dosahují stanovených vzdělávacích výsledků, ocitáme se ve střetu zájmů. Proto nemůžeme výsledky studentů u zkoušek využívat k hodnocení, zda jsme v jejich výuce odvedli dobrou práci.

Co kdyby studenty zkoušel jiný vyučující? Dokážeme si představit dvojice pedagogů, kteří se ještě před zahájením výuky daného předmětu dohodnou na stanovených vzdělávacích cílech, přičemž jeden pedagog pak bude studenty učit a druhý zkoušet. Druhý vyučující by mohl být z jiné univerzity, aby se maximálně redukovaly střety zájmů. Zkoušky v podobě esejů zaručí, že jedna zkouška ohodnotí všechny úrovně Bloomovy taxonomie vzdělávacích cílů.

Dalším, ještě proveditelnějším způsobem, jak určit, zda jsme při vyučování odvedli dobrou práci, by mohlo být využití výsledků studentů při závěrečné zkoušce, ovšem tato zkouška by proběhla procesem zvaným kalibrované recenzní řízení (calibrated peer review).2) Stručně řečeno, místo aby studenty zkoušel vyučující, zkoušení provádějí sami studenti (anonymně hodnotí jeden druhého), kteří se předem naučili, jak posuzovat, zda bylo dosaženo vzdělávacích cílů, nebo nikoli. Výhodou je, že se tak odstraní střet zájmů, kdy by učitel byl zároveň tvůrcem i posuzovatelem výuky. Takto bychom mohli opřít hodnocení výuky a vyučujících o průměr mezi dojmy studentů (stávající hodnocení) a o jejich úspěšnost při dosahování stanovených vzdělávacích cílů (na základě výsledků jejich závěrečných zkoušek skládaných s využitím kalibrovaného recenzního řízení). Co tomu říkáte?
Cesta k zlepšení

A co nabízet pouze přednášky a další formy výuky, jejichž cílem je zajišťovat všechny úrovně vzdělávání až do vyšších řádů? To by znamenalo jak školit, tak testovat studenty pro všechny úrovně vzdělávání (a zapomenout na testy s více odpověďmi a na další zkoušky prověřující pouze paměť; co zavést můj oblíbený typ zkoušek, tj. eseje?). Toho se dá nejlépe dosáhnout vyučovacím přístupem založeným na studijních výsledcích („co dělají studenti“), přičemž konstruktivní propojení je dobrý, ale nikoli jediný postup.

Má asi smysl začít co nejdříve, jelikož získat dovednosti spojené s vyššími úrovněmi vzdělání může nějakou dobu trvat (mně to zabralo roky). Abychom se zdokonalili, potřebujeme rovněž vědět, nakolik dobře si vedeme jakožto vyučující i jako univerzity. Mohli bychom nicméně hodnotit kvalitu výuky a pedagogů méně na základě dojmů studentů („co dělá vyučující“) a více na základě jejich skutečných studijních výsledků („co dělají studenti“)? Možná prostřednictvím posuzování esejů jiným pedagogem. Možná prostřednictvím kalibrovaného recenzního řízení. Dokonalé řešení pro hodnocení výuky či pedagogů je třeba teprve nalézt, zatím ho nenašli nikde na světě. Zvládneme tento úkol?

Překlad Jana Olivová. Článek je mírně upravenou verzí textu publikovaného na webu Vesmíru 14. července 2021.

===

Moje město v počítačové hře
Adam Boudník

Minecraft je počtem prodaných kopií nejúspěšnější hrou světa, kterou lze navíc použít také jako nástroj pro modelování skutečného světa. V rámci studie provedené na Katedře geoinformatiky v Olomouci vzniklo několik modelů budov i celého města převodem geografických dat. Vytvořené modely jsou vhodné pro vizualizaci prostorových dat i pro aplikace ve virtuální výuce mládeže.

Minecraft je počítačová hra, jejímž hlavním herním prvkem je sbírání, rozbíjení a přemísťování pravidelných kostek v trojrozměrném prostředí. Mluví se o ní často jako o „virtuálním LEGU“. První verzi hry vytvořil roku 2009 Markus „Notch“ Persson společně se svým týmem společnosti Mojang. Roku 2014 koupil práva k Minecraftu Microsoft a hru stále aktivně vyvíjí aktualizacemi s novým obsahem. Během vývoje se kolem Minecraftu vybudovala rozsáhlá komunita fanoušků. Doposud bylo prodáno více než 200 milionů kopií hry, čímž se Minecraft stal nejprodávanější hrou na světě. Tomuto úspěchu značně přispívá mimo jiné také jeho dostupnost. Minecraft lze hrát na počítači, na téměř každé herní konzoli dnešní generace a také na mobilních zařízeních.

Tato popularita dala za vznik velkému množství herních modů a programů rozšiřujících funkcionalitu Minecraftu. Vznikly také dedikované verze hry, jako „Minecraft: Education Edition”, která hru obohacuje o nástroje umožňující učitelům vést výuku v herním prostředí. I v českých školách učitelé v Minecraftu vymýšlejí úkoly pro své žáky. Interaktivním způsobem vyučují chemii, matematiku, základy programování i logického myšlení.

„Děti umí Minecraft a Minecraft umí spoustu věcí,“ říká bývalý učitel Miroslav Dvořák, který se specializuje na využití technologií v procesu vzdělávání. Minecraft už sám o sobě nabízí velké možnosti pro využití ve školství. Rozšiřující programy, ale také způsoby hraní, tyto možnosti značně prohlubují. Na Katedře geoinformatiky Univerzity Palackého se zrodila myšlenka využít tyto rozšiřující nástroje pro automatizovanou tvorbu modelů ve hře Minecraft na základě prostorových dat.

Modelování reálných objektů ve hře Minecraft lze řešit několika způsoby. Základním způsobem je manuální modelování přímo ve hře kostku po kostce. Tento způsob nevyžaduje znalost externího programu či prostorových dat, proto jej mnozí hráči stále hojně využívají.

Další možností je kombinace manuálního modelování s importem prostorových dat. Takovým příkladem je např. projekt Block by Block, který od roku 2012 funguje díky spolupráci Microsoftu a Programu OSN pro lidské osídlení. Jde o neziskový projekt, který běžným obyvatelům pomáhá účastnit se územního plánování. Nejdříve je vybrána lokalita, určená k renovaci. Pro ni organizátoři projektu vytvoří model ve hře Minecraft za pomocí nástrojů zpracovávajících prostorová data. S tímto model se pak seznamují zástupci modelované lokality, kteří poté navrhují změny pomocí manuálního vkládání bloků.

Pokročilejších metod pro modelování v Minecraftu využívá Nizozemské vědecké centrum GeoFort, které ze státních prostorových dat vytvořilo neziskový projekt GeoCraft. Jde o herní server Minecraftu s modelem celého Nizozemska v měřítku 1:1. Model vzniká převedením prostorových dat terénu (kombinace rastrových dat a tzv. bodových mračen), topografických dat (vodní plochy, komunikace, využití plochy, půdorysů budov) a doplňujících 3D objektů. Jakmile autoři shromáždí hrubá data, vloží je do Minecraftu a postupně upravují tzv. crowd-source metodou, kdy kdokoliv (obvykle právě mládež) může podle Google Street View doplňovat detaily, nezachycené sběrem dat. Například použitím kostek s barevností podobnou povrchu skutečných budov. Podle oficiální statistiky projektu již lidé použili přes jeden bilion bloků.

Projekty jako GeoCraft dokazují, že ve hře Minecraft lze automatizovaně vytvořit modely za použití široké škály prostorových dat. Na druhou stranu takovéto projekty vyžadují výrazné finanční a technické prostředky, nedostupné pro běžné uživatele hry Minecraft. Existují ale i metody automatizované tvorby modelů z prostorových dat, které nejsou tak finančně a technicky náročné?
Zdroje dat a software

Abychom to zjistili, prozkoumali jsme nejprve zdroje, jež můžeme v našich podmínkách při tvorbě prostorových modelů využít.

Základní vrstvou pro tvorbu modelu ve hře Minecraft jsou výškopisná data terénu. V rámci České republiky terén nejpřesněji zachycuje digitální model reliéfu 5. generace (DMR 5G). Představuje zobrazení přirozeného nebo lidskou činností upraveného zemského povrchu, a to ve formě výšek nespojitých (diskrétních) bodů v nepravidelné trojúhelníkové síti. Model vznikl z dat pořízených metodou leteckého laserového skenování výškopisu území České republiky v letech 2009 až 2013.

Uměle vytvořené objekty ploch zobrazuje Geografický informační systém (GIS) ve vektorovém formátu.[1] Jde většinou o v mapě zakreslené plochy rybníků či lesů, linie vodních toků a silnic, nebo body značící vrcholy hor.

Nakonec jsme, po vzoru projektu GeoCraft, prozkoumali vkládání 3D modelů objektů.

Existuje mnoho nástrojů pro budování modelu města v Minecraft, pro převod se však nejvíce osvědčila kombinace známých GIS produktů ArcGIS Pro a FME. ArcGIS Pro od firmy Esri, popřípadě jiný desktopový GIS nástroj, je zapotřebí pro přípravu prostorových dat. FME od společnosti Safe Software je specializovaným nástrojem pro převod prostorových dat. Vedle podpory takřka všech prostorových datových formátů podporuje FME i převod do unikátního datového formátu, se kterým pracuje Minecraft. 
Úprava dat a modelování

S pomocí obou zmíněných aplikací jsme sestavili ukázkové modely vybraných objektů a území, které si může ve hře spustit každý, kdo vlastní Minecraft. Testovali jsme kostel sv. Mořice v Olomouci (na obrázku 1) a budovu Katedry geoinformatiky (na obrázku 2). Vstupní modely jsme převedli z původního formátu dat do prostorového rozlišení krychlí, tzv. voxelů, o hraně jeden metr. Použité měřítko pro převod bylo 1:1. Pokud měla budova detaily, které bychom tímto měřítkem ztratili, převod jsme uskutečnili také v jiných měřítcích, např. 4:1.
Kostel sv. Mořice v herním prostředí v měřítku 1:1 (vlevo) a 4:1 (vpravo).Snímek Adam Boudník
Katedra geoinformatiky Univerzity Palackého v herním prostředí v měřítku 1:1 (vlevo) a 4:1 (vpravo).Snímek Adam Boudník

Za pomoci nástrojů ArcGIS Pro a FME jsme z různorodé sady datových formátů vytvořili také model města Olomouc v měřítku 1:1. Krom historického centra města zahrnuje také zastavěnou okolní část o rozloze přibližně 5×5 km. K modelování jsme použili datovou sadu Streetnet od společnosti CEDA Maps; zejména liniové prvky železnice a komunikací (jednoproudová komunikace, kruhový objezd, parkoviště, stezka pro cyklisty a pěší, chodník apod.), polygonové prvky vodstva, půdorysů budov, údaje o využití půdy (průmyslová zóna, park) a jejím pokryvu (zahrada, les, hřbitov apod.). Ke každé vrstvě jsme při převodu přiřadili jedinečný typ kostek, představující ve hře Minecraft daný typ objektu. Například parky vykreslují kostky s travnatým povrchem a silnice kostkami kamennými.

Před převodem dat do hry jsme většinu vrstev přetvořili. K liniovým prvkům vznikla obalová zóna (buffer) s rozdílnými hodnotami podle přibližně skutečné šíře daného prvku, např. u chodníků šířka dva metry. Vstupní vrstvu půdorysů budov jsme převedli z dvourozměrné na trojrozměrnou s výškou každé budovy 20 m nad terénem. Vložili jsme také 3D modely budov historického centra Olomouce a náhodně rozmístěné modely stromů do městských parků. Na závěr jsme manuálně vytvořili plochy v parku s vysazenými květinami a bodovou vrstvu v parcích, kde je každý bod pozicí pro herní objekt vysoké trávy. Všechny tyto prvky dostaly výškopisná data z digitálního modelu reliéfu 5. generace. 
Náhled na dataset Streetnet.Snímek Adam Boudník
Město Olomouc v herním prostředí hry Minecraft.Snímek Adam Boudník
Detailní náhled města Olomouc v herním prostředí.Snímek Adam Boudník

Obdobným způsobem je možné vygenerovat do hry jakékoliv skutečné, nebo i fiktivní prostředí, jehož data předem získáme; tedy libovolné město, budovu, horu, či celé pohoří, národní parky, pobřeží, ostrovy, ale také sochy, zámky či jiné památky, a to v uživatelem definovaném měřítku a barevnosti. Kreativitě se meze nekladou.
Další využití, automatizace konverze

Převedené objekty jsme barvili manuálně, výběrem barvy pro danou vrstvu. Současně jsme navrhli postup automatického přiřazování podobnosti barev původního modelu k barvě použitých kostek pro model ve hře. Původní barvy modelů jsme převáděli do osmi základních barev, k nimž jsme hledali kostky podobné barvy. Stejným způsobem lze u modelů dosáhnout větší barevnosti.
Převod dat do hry se zachovanou barevnou složkou v osmi barvách.Snímek Adam Boudník

Za předpokladu, že vstupní data mají stejnou strukturu a formát, je možno celý proces zautomatizovat, aby si uživatel mohl pouhým poskytnutím dat potenciálnímu programu převést do Minecraftu libovolné území.
Využitelnost ve školství

Minecraft se osvědčil jako silný nástroj pro tvorbu interaktivních modelů skutečných území, měst a krajin. Pro učitele, kteří část výuky vedou v Minecraftu, tento poznatek přináší rozsáhlé možnosti ke zvýšení atraktivity výuky. Mladším žákům mohou vyučující vygenerovat libovolné geografické území, např. okolí školy, a v něm demonstrovat učivo. Starším studentům lze tímto způsobem představit problematiku prostorových dat a geoinformatiku jako technologii i vědu. Prokázali jsme rovněž možnost interaktivní výuky ve virtuálním prostředí, kterou si vlivem pandemie většina škol v posledních měsících vyzkoušela. Minecraft umožňuje jedny z prvních kroků tohoto typu výuky. Je zřejmé, že počítačové hry budou v budoucnu mimo rekreační aktivitu také silným nástrojem pro interaktivní výuku.

===

Jak zachovat správné víry
Jaroslav Resler, Kryštof Eben, Jan Geletič, Pavel Krč, Michal Lehnert

Kdo někdy strávil alespoň část života ve městě, ví, že je v něm oproti okolí většinou tepleji. Navíc ulice jsou rušné a exhalace z průmyslových podniků a automobilové dopravy všudypřítomné. Jak mají urbanisté měnit města, aby je s blížící se globální změnou klimatu učinili příjemnějšími místy k životu, než jsou dnes? Pomoci může nový numerický model, který umožňuje odhalit, jak například tvary domů, barvy fasád nebo stromy v ulicích ovlivní tepelnou pohodu i čistotu ovzduší.

Města jsou v 21. století pulzujícím ekosystémem vazeb a služeb, využívajících a kombinujících moderní technologie. Intenzivní technologický pokrok, vysoká míra urbanizace a změna klimatu vnímaná širší společností, to vše vytváří předpoklady pro hledání takových řešení, která zlepší kvalitu životního prostředí ve městě.

Činnost obyvatel měst ovlivňuje klimatické podmínky v oblasti; hovoříme o tzv. městském klimatu. Jedním z významných faktorů městského životního prostředí jsou (bio)klimatické podmínky. Patrně nejznámějším projevem klimatu města je vyšší teplota vzduchu v centrech měst ve srovnání s jejich okolím, neboli tzv. efekt tepelného ostrova. Z hlediska zdraví obyvatel měst se během posledních let v odborné literatuře postupně prosazuje komplexně pojatý koncept tepelného komfortu, který zohledňuje nejen teplotu vzduchu a bioklimatické faktory (radiaci, vlhkost vzduchu, proudění vzduchu), ale i fyziologické a psychologické faktory. [1]
Biometeorologické indexy obecně indikují zvýšené tepelné zatížení člověka. UTCI, neboli Universal Thermal Climate Index (univerzální index tepelného komfortu) je jedním z nejpoužívanějších indexů. Jediný, který má „otevřený“ (tzn. jasně popsaný) vzorec pro výpočet. Na snímku časoprostorová variabilita biometeorologického indexu UTCI v Praze-Dejvicích 20. 7. 2018 v 10:30 (vlevo) a 14:30 (vpravo) SELČ. Zvolený den spadá do období letní měřící kampaně.Snímek Jan Geletič

Jiným známým projevem klimatu měst je zhoršená kvalita ovzduší, velmi často spojovaná s intenzivní automobilovou dopravou. Zejména během období zimních smogových situací se začíná uvažovat o nejrůznějších opatřeních, jak snížit koncentraci znečišťujících látek v ovzduší; od zákazů vytápění tuhými palivy až po zákaz provozu automobilů v určitých zónách nebo omezení podle sudého či lichého čísla registrační značky. Oba zmíněné problémy či specifika klimatu města, nadměrné teplo a zhoršená kvalita ovzduší, jsou charakteristické svou vysokou časoprostorovou variabilitou. Ta je, kromě vlivu reliéfu, mezoklimatu a makroklimatu, dána zejména specifickými radiačními a tepelnými vlastnostmi povrchů a městské vegetace. [2] Radiační a tepelné vlastnosti povrchů ovlivňují nejen teplotní podmínky města, jak lze snadno předpokládat, ale i proudění vzduchu v ulicích. [3] Projevuje se přitom i vliv velmi malých částí povrchu ulic či budov v mikroklimatickém měřítku, rozměrem typicky v jednotkách metrů.

Ve své podstatě se jedná o extrémně složitý systém vzájemných vazeb, které je nezbytné řešit pomocí komplexních numerických modelů.
Nový model PALM

Společně s dalšími týmy v České republice a zahraničí spolupracujeme na vývoji – v současnosti nejkomplexnějšího – městského mikroklimatického modelu PALM, který výrazně přispívá k poznání podstaty procesů nezbytných pro energetickou bilanci města. Model PALM je založen na principu metody velkých vírů (z anglického large-eddy simulation; LES). Vychází z poznání, že hybnost, hmotu, energii a další veličiny v přízemní vrstvě atmosféry zásadně ovlivňují velké víry. Jde o prostorově a časově závislé útvary, proto je můžeme s pomocí dostatečně husté pravidelné trojrozměrné sítě modelovat a následně předvídat jejich chování. Na rozdíl od jiných přístupů modelujeme turbulentní víry přímo, avšak jen pokud jsou dostatečně velké. Pod určitou hranicí velikosti víry s pomocí filtrace turbulentního pole odstraníme a modelujeme tzv. subgridovými modely.

Vedle proudění musí mikroklimatický model přesně simulovat energetické procesy, které se odehrávají v městské mezní vrstvě atmosféry. Jde např. o interakce slunečního světelného a tepelného záření s povrchy ulic, s domy a se stromy, o akumulaci a uvolňování tepla zdmi budov i dalšími materiály a o energetickou bilanci budov. V této oblasti náš tým výrazně přispěl k vývoji modelu PALM, který se stal prvním modelem metody velkých vírů se schopností detailního zachycení energetických procesů v městském prostředí.

Modely metody velkých vírů musí mít jemnou síť a relativně krátký časový krok výpočtu, z čehož vyplývá, že jsou velmi náročné na výpočetní výkon. Simulace obvykle provádíme na superpočítačích nebo rozsáhlých výpočetních clusterech, schopných zpracovat takto rozsáhlé úlohy. Jejich výpočetní výkon často odpovídá více než milionu běžných stolních počítačů. Jen pro představu výpočetní náročnosti našich simulací – je mimořádná. Lze ji pro představu srovnat s numerickou předpovědí počasí; například model ALADIN používaný v Českým hydrometeorologickým ústavem (ČHMÚ) pracuje se sítí o horizontálních rozměrech 1080×864 buněk s prostorovým rozlišením jedné buňky 2,3 km, zatímco model PALM testujeme v prostorovém rozlišení 2 m. Stejně velká mřížka tedy pokryje výrazně menší území, např. část města. Proto model PALM nabízí detailní pohled na strukturu městského prostředí, a to až do úrovně každé jednotlivé ulice. Jemnější měřítko zároveň vyžaduje speciální a velmi detailní vstupní data, která jsou obtížně dostupná. V současné době je stále nutné většinu vstupů připravovat ručně, nejčastěji pomocí terénního mapování.

Pro ověření, že model poskytuje správné výsledky, je nutné výsledky simulace porovnat s měřeními. Standardní meteorologická měření nemají dostatečné časoprostorové rozlišení k ověřování městského modelu s takto jemným rozlišením. Proto organizujeme speciální měřící kampaně, navržené unikátně pro tyto účely. Jedna z nich se konala v létě a na podzim roku 2018 v Praze-Dejvicích. [3] Naměřené výsledky posloužily ke kalibraci a validaci modelu, zároveň poskytly cenné výsledky o přesnosti modelových výstupů. Obdobné kampaně zorganizovali například i vědecké týmy v Berlíně nebo v Hamburku.
Srovnání povrchové teploty vertikálních (vlevo) a horizontálních povrchů (vpravo) naměřené pomocí termální kamery s výsledky simulace v modelu PALM (barevné body představují naměřené hodnoty, linie jsou výsledky modelu). Světle šedá linie znázorňuje výsledek regionálního modelu WRF. Snímek Levá horní fotografie Jan Geletič, zbývající fotografie vznikly během terénního měření v Praze-Dejvicích; viz. [3]
Mikroklima ulice

Prostorové měřítko v řádu jednotek metrů a zahrnutí mikroklimatických procesů, které nabízí model PALM, představuje nový pohled na meteorologii městských ulic. Díky detailnímu radiačnímu modulu můžeme simulovat všechny podstatné procesy v uličním kaňonu; například množství odraženého záření od stěn budov, záření pohlcené stěnami budov nebo korunami stromů, energetické vlastnosti povrchu ulice (vliv barev a materiálů na energetickou bilanci povrchu) apod. Detailní znalost radiačních procesů je nezbytná i pro správnou simulaci turbulentního proudění. Hlavní složka je sice dána regionálními meteorologickými podmínkami, ale tvar, drsnost a ostatní vlastnosti uličního kaňonu, zejména stromy a budovy, proudění významně modifikují stejně jako tepelné toky z těchto objektů. [4]

Vliv radiace a drsnosti je možné v hrubých rysech popsat na příkladu ulice Evropská v Praze, která je východo-západně orientovaná a je známá především intenzivní dopravou. V částech uličního kaňonu, kde jsou po obou stranách budovy, obvykle vzniká vír podobný konvektivní buňce. V letním období u jižně orientovaných – osluněných – stěn se přehřívá povrch ulice a zdí, podél kterých začne teplý vzduch stoupat vzhůru. Naopak na zastíněné straně ulice často dochází k sestupnému pohybu vzduchu a tím k tvorbě víru v ulici. Pokud nad úrovní střech fouká silnější vítr, ten také zásadně ovlivňuje tvorbu víru v uličním kaňonu a tyto dva jevy spolu mohou „soupeřit“. Vzniklé víry mohou dále být ovlivněny stromy nebo vlastnostmi fasád, takže výsledný vír nemusí být jen jeden. Takto vzniklý vír přitom hraje klíčovou roli při transportu oxidů dusíku a prachových částic z dopravy.

Pokud vír v ulici funguje „správně“, pomáhá zlepšovat kvalitu ovzduší, přenáší totiž znečišťující látky ven z uličního kaňonu nad střechy domů. Na proudění v ulici mají výrazný vliv i stromy, které svými korunami proudění zpomalují. Stromy také zachycují část znečištění na svých listech, vedle toho ale díky snížení proudění přispívají k hromadění dopravních emisí v uličním kaňonu. Simulace dokazují, že pokud bychom zmíněnou Evropskou ulici osázeli stromovou alejí, byla by sice povrchová teplota a teplota vzduchu nižší, ale zároveň by v určitých situacích došlo k významnému nárůstu koncentrací znečišťujících látek. Roli by samozřejmě hrál i způsob výsadby; jedna řada stromů uprostřed ulice má jiný efekt než tři řady, z nichž je jedna uprostřed ulice, a dvě podél okrajů. Podstatnou roli hrají i vlastnosti stromů; výška a šířka stromu, tvar koruny nebo hustota jejího olistění. Stromy jsou ve městech zapotřebí, pouze je nutné se před výsadbou zamyslet, jestli bude strom na daném místě plnit zamýšlenou funkci a jaké další faktory ovlivní.

Podobně mohou mikroklima ulice ovlivnit i bílé stěny domů a chodníky. Bílé povrchy díky vysoké odrazivosti (albedu) akumulují méně slunečního záření, více jej odrazí do svého okolí. Následkem je významně nižší povrchová teplota, což vede k mírnému poklesu teploty vzduchu. Ovšem díky zvýšení opakovaných odrazů může v některých případech dojít ke zvýšení vlivu záření na osoby jdoucí po ulici, což se projevuje zvýšením tzv. střední radiační teploty a následně biometeorologických indexů vyjadřujících tepelné zatížení osob.

Snížení teplot povrchů navíc ovlivňuje také vzestupné proudění, což může v některých případech zhoršit ventilaci uličního kaňonu a zvýšit množství znečišťujících látek v jeho nitru. Bílé povrchy, stejně jako stromy, představují jedno z důležitých adaptačních opatření pro současná města. Před každou jejich aplikací je ale nezbytné ujasnit si, v jaké formě a kde mají význam. V pěších zónách center měst je jejich uplatnění většinou bez problémů, ovšem v ulicích s intenzivní dopravou je vhodné komplexní dopady jejich aplikace nejprve prověřit, případně zkombinovat jejich aplikaci s dalšími opatřeními, která omezí možné negativní projevy.
